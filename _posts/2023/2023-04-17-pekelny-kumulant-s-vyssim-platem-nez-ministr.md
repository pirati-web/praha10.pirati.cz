---
date: 2023-04-17
category: blog
title: 'PEKelný kumulant s vyšším platem než ministr'
layout: post
author: mediální tým
image: articles/2023/2023-04-17-pekelny-kumulant-s-vyssim-platem-nez-ministr.png
tags:
---

###### **Bývá dobrým zvykem a součástí politické kultury, že pokud komunální politik získá uvolněnou funkci na hlavním městě, pak ve své domovské městské části buď jako uvolněný (čti plně placený) skončí a přenechá funkci kolegovi, případně ji vykonává jako neuvolněnou s násobně menším platem. Normální je nekumulovat. Ale to bychom nebyli na Praze 10, že?**

Tomáš Pek (TOP09) už druhý měsíc vykonává paralelně funkci  [předsedy výboru územního rozvoje ZHMP s](https://www.praha.eu/jnp/cz/o_meste/primator_a_volene_organy/zastupitelstvo/vybory_zastupitelstva/index.html?committeeId=37329)  platem 106 tisíc korun a k tomu ještě zůstává [uvolněným místostarostou pro majetek na Praze 10](https://praha10.cz/vedeni-a-sprava-mc/rada-mc)  s platem 97 tisíc korun. A nepřipadá mu ani trochu divné, že v součtu pobírá vyšší plat než primátor! Za řádně odvedenou práci náleží řádná odměna, v tomto případě ale o řádně odvedené práci nemůže být řeč!

Umíme si představit, že existují politici, kteří si své časové možnosti dokáží zorganizovat tak, že vykonávají téměř bezchybně obě funkce. Dnes už ale víme, že kolega Pek takovým politikem není. Už  [pozvánka](https://pirati10.cz/wp-content/uploads/2023/04/pozvanka_3_ZMC_3_4_2023.pdf)  na poslední jednání zastupitelstva odkazující na neexistující zákon a chybný paragraf jako by byla předzvěstí toho, co se na zastupitelstvu bude dít: zmatek.  **Všech deset Pekem předložených materiálů obsahovalo chyby, více či méně závažné.**  U dvou materiálů se pan Pek nechal opozicí přesvědčit, aby je z projednávání pro svou zmatečnost raději stáhnul. Ztrátu paměti o tom, s kým se na jednání komisí stýká (i když o na komisi přítomných osobách podává svědectví pořízený zápis, který sám pan Pek předložil), vystřídal údiv nad tím, že je výše jeho platu dle zákona veřejně dohledatelná. Psali jsme dříve  [zde](https://pirati10.cz/zastupitelstvo-to-odporuje-zdravemu-rozumu/).

**Pan Pek by si měl vybrat**

Na jednoho je toho zkrátka moc a odfláklá práce navíc stojí daňové poplatníky nemalé peníze. Pro příklady dobré praxe pan kolega Pek nemusí chodit daleko, stačí když se rozhlédne v klubu SPOLU, kde například náměstkyně Alexandra Udženija slíbila, že  [starostkou Prahy 2 přestane být nejpozději letosv červnu](https://www.novinky.cz/clanek/domaci-udzenija-prestane-byt-starostkou-prahy-2-nejpozdeji-v-cervnu-40424956)  nebo radní Michal Hroza, který  [skončil jako místostarosta Prahy 4](https://www.blesk.cz/clanek/regiony-praha-praha-zpravy/738926/radni-hlavniho-mesta-a-mistostarosta-prahy-4-najednou-michal-hroza-top-09-si-ponecha-jen-jednu-funkci.html)  a bude se plně věnuje práci pro metropoli. Stejný kraj, jiný mrav!
