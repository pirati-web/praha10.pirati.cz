---
date: 2023-03-16
category: blog
title: 'Pan Valovič a celá jeho koalice dnes mohou slavit'
layout: post
author: mediální tým
image: articles/2023/2023-03-16-pan-valovic-a-cela-jeho-koalice-dnes-mohou-slavit.png
tags:
---


###### _**„Nepřicházím rozhodně s tím, abych někoho pro jeho názory odsuzoval, shazoval ho, nebo si jej nevážil. Odmítám jakékoli nálepkování konkurence, vylučování z diskuze apod. Přeneseno na naše zastupitelstvo prohlašuji, že ani já, a jsem přesvědčen, že ani nastupující rada jako celek nemá v úmyslu vést slepý boj proti naší opozici“.**_

Výše zmíněná vzletná slova zmínil pan Valovič (Společně/ODS)  [na ustavujícím zastupitelstvu](https://praha10.cz/Portals/0/docs/RaZ/steno/s2022-2026/steno_ustavujici.pdf?ver=2022-11-21-094501-220), při svém nástupu do pozice starosty. V kontrastu s nimi jsou reálné kroky současné rady, která od svého nástupu do funkce usilovně pracuje na tom, aby opoziční kluby opustily své kanceláře na radnici. Přijala hned několik usnesení o vyklizení předmětných kanceláří argumentující technickým stavem budovy radnice.

Prozaičtější důvod k vyklizení však přiznal místostarosta Tomáš Pek (Společně/TOP09), a to již na [lednovém jednání zastupitelstva](https://praha10.cz/Portals/0/docs/RaZ/steno/s2022-2026/steno_2_ZMC_30_1_2023.pdf?ver=2023-02-07-102910-097):

„_Víte, proč je tolik usnesení rady k té věci a proč je tolik zrušených a měněných příkazů? Protože jste odtamtud prostě nevypadli napoprvé. To je úplně jednoduché. Tím nám tu práci přiděláváte_“.

Na tomto místě je vhodné zmínit, že zastupitelské kluby ODS i TOP09 po celé čtyři roky, kdy působily na Praze 10 v opozici, bez námitek a zdarma využívaly kancelářské zázemí pražského magistrátu.

Ze strany koalice zaznívá rovněž argument, že úřad nemá dostatek volných kanceláří. Na vyjádření paní tajemnice, kolik je v současné chvíli v budově neobsazených kanceláří (např. po vystěhování Úřadu práce, zázemí Policie ČR a vojenského archivu) však stále čekáme. V této souvislosti lze připomenout naddimenzovaný počet uvolněných zastupitelů současné desítkové koalice, vč. místostarostů – kdyby jich bylo méně, bylo by k dispozici více volných kanceláří.

S tématem lze spojit také osm let starý facebookový příspěvek Tomáše Peka, kdy si jako opoziční zastupitel na Praze 10 stýskal, že nemá důstojné prostředí pro studium podkladů. Jako místostarosta svůj pohled na práci opozice evidentně a radikálně přehodnotil.

Piráti byli připraveni za užívání svých dvou kanceláří hradit provozní náklady, nikdo je však s tímto požadavkem neoslovil. Jejich osočování ze zvýšených nákladů je bezpředmětné.

Pochopili jsme, že úroveň politické kultury na Praze 10 se pod vedením pana Valoviče propadla na tak nízkou úroveň, na které považujeme za nedůstojné dále jednat. Zastupitelský klub Pirátů kanceláře opustil k 15.3. S občany jsme připraveni se nadále setkávat při jakékoliv příležitosti. I proto pořádáme [pravidelné měsíční swapy na Kubánském náměstí](https://www.facebook.com/events/1244693556121537/1244694649454761/?ref=newsfeed).

Pan Valovič může slavit, svůj první „nechtěný“ slepý boj proti opozici dovedl do vítězného konce.
