---
date: 2023-02-06
category: blog
title: '“Je třeba, aby Piráti vypadli.”'
layout: post
author: mediální tým
image: articles/2023/2023-02-06-je-treba-aby-pirati-vypadli.jpg
tags:
---

****** Téma využívání kanceláří opozičními zastupitelskými kluby bylo diskutováno nejen na zastupitelstvu MČ Praha 10 dne 30. 1. 2023, ale návazně vyvolalo i zájem médií.

****** V zájmu objektivity zveřejňujeme dotaz redaktora i naši reakci na něj.

Dobrý den,

vážená paní Komrsková, obracím se na Vás ohledně záležitosti probírané na posledním zastupitelstvu Prahy 10, která se týká bezplatného přidělení nebytových prostor členům Pirátské strany v budově radnice Prahy 10. Chtěl bych na toto téma napsat článek pro pražský Blesk.cz.

Vím o tom jen z doslechu, pokud jsem to správně pochopil, současnému vedení radnice vadí způsob, jakým prostory byly za vašeho působení přiděleny a tvrdí, že jste svým jednáním obešla veřejnost i ostatní zastupitele. Chtěl bych Vás proto touto cestou požádat, zda byste mi tuto záležitost popsala z Vašeho pohledu. Stejným způsobem kontaktuji také starostu Valoviče.

Předem mockrát děkuji za odpověď.

****** **Odpověď:**

Úvodem bych chtěla uvést na pravou míru, že se nejedná o bezplatné přidělení nebytových prostor, ale o zajištění prostor k vykonávání činnosti zastupitelských klubů, které si o tyto kanceláře oficiálně zažádaly (tedy Piráti Praha 10, ANO 2011, SPD a NK). Tato praxe je zcela běžná na magistrátu, a to dokonce bez jakékoliv žádosti. Je to zcela automatické.

Na rozdíl od koaličních zastupitelů, kdy má každý uvolněný zastupitel svoji kancelář, opoziční zastupitelé sdílejí zastupitelské prostory společně v počtu až 8 zastupitelů.

Je to v praxi stejné, jako přidělit zaměstnanci kancelář. Toto je nutný předpoklad pro řádný výkon funkce úředníka, stejně tak pro kvalitní výkon zastupitele.

Předání, resp. Příkaz místostarostky k úřadu (čili žádost o kancelářské prostory pro zastupitelské kluby) proběhl 19.10.2022. Ustavující zastupitelstvo MČ bylo až 10.11.2022 a tehdejší místostarosta Valovič (současný starosta) proti tomuto mému úkonu nevznesl na Radě městské části jakoukoliv připomínku, námitku či rozpor. O celé záležitosti byl včas řádně informovaný tajemnicí ÚMČ Praha 10. Také bych ráda zdůraznila, že kanceláře byly poskytnuty všem klubům, které o ně projevily zájem.

Pro mě osobně je s podivem, proč se současná rada odebráním prostor tak intenzivně a opakovaně zaobírá, když budova je ze značné části neobsazená, kanceláře nejsou zasíťovány, a tudíž je není možno plnohodnotně využívat. Uvedená snaha koalice se mi zdá být v rozporu s opakovanými veřejnými prohlášeními pana Valoviče o jeho přáních konstruktivní spolupráce s opozicí, jejím “nenálepkování” a jeho snaze o kultivaci politické kultury obecně.

Osobně mě mrzí tento boj koalice s opozicí na zcela běžných záležitostech, kdy opozice požaduje prostory pro svou přípravu na výbory, komise, zastupitelstvo, prostě výkon své funkce. V neposlední řadě se zde může zde scházet s občany, kteří nás oslovují se svými problémy a podněty.

Současná rada dehonestovala na jednání zastupitelstva MČ Praha 10 POUZE Piráty. Zdá se, že se jedná o účelovou záležitost, což potvrzuje arogantní a expresivní vyjádření 1. místostarosty  Tomáše Peka (TOP 09), v duchu “_je třeba, aby Piráti vypadli._” Takže politická kultura současného vedení je, i přes deklarace pana Valoviče, naprosto nulová. Chci věřit, že pan Valovič svým slovům přeci jen dostojí a politická kultura se nevrátí v čase do neblahých dob, kdy Praze 10 z povzdálí vládl “kmotr”  [Tomáš Hrdlička](https://cs.wikipedia.org/wiki/Tom%C3%A1%C5%A1_Hrdli%C4%8Dka_(politik)).

Není bez zajímavosti, že sám Tomáš Pek jako opoziční zastupitel po důstojném zázemí pro svou práci sám volal:



Tomáš Pek, 14. dubna 2015 Získávání informací z úřadu městské části je poměrně dobrodružná záležitost. Doposud poslední dějství přineslo novinku: už mě nehlídají jeden, ale dva lidi úřadu, aby si mohli navzájem svědčit. Asi kdybych se nechoval dostatečně mravně. Raději jsem jim rozmazal obličeje, aby mne nenařkli, že narušuji jejich osobnostní práva. Bylo to ovšem v rámci výkonu jejich povolání, takže OK. Musím říci, že oni za mé hlídání nemohou. Ponižující situaci jsme nakonec vyřešili. Jméno šéfa mi sice neřekli, ale po konzultaci s ním mne nakonec nechali v cele samotného. Informace jsem opět nedostal kompletní, nicméně širší/jiné než předtím. Úřad tedy informace zamlčoval.

_**Foto v záhlaví článku:**  kancelář poskytnutá zastupitelskému klubu Pirátů Praha 10._
