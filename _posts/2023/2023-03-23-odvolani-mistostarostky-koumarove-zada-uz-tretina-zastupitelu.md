---
date: 2023-03-23
category: blog
title: 'Odvolání místostarostky Koumarové žádá už třetina zastupitelů]'
layout: post
author: mediální tým
image: articles/2023/2023-03-23-odvolani-mistostarostky-koumarove-zada-uz-tretina-zastupitelu.jpg
tags:
---

###### **_Opoziční zastupitelé MČ Praha 10 žádají svolání zastupitelstva. Chtějí řešit nezákonné přisvojení si pravomocí předsedy kontrolního výboru Adamem Šilarem (KDU-ČSL) i jeho porušování usnesení zastupitelstva. Na programu je také kumulace uvolněných funkcí místostarosty Tomáše Peka (TOP 09) či manipulace s rozpočtem místostarostkou Olgou Koumarovou (ODS)._**

_Není to poprvé, co opoziční zastupitelé zvažovali svolání mimořádného zastupitelstva. Už loni v prosinci bylo tématem neobsazení pozice předsedy kontrolního výboru či hrozba rozpočtového provizoria._

_“Praha 10 stále nemá řádně zvoleného předsedu kontrolního výboru. Vedení radnice situaci “vyřešilo” tím, že do funkce svévolně dosadilo svého koaličního kolegu Adama Šilara. Ten, jak se zdá, ale nestíhá svou práci, pro kterou je uvolněn a pobírá plat. Zastupitelstvu nepředložil Zprávu o své činnosti v oblasti_ _digitalizaci a využívání komunikačních nástrojů a porušil tím jeho usnesení. I bez toho, je prostě nepředstavitelné, aby městská část o velikosti krajského města neměla řádně zvoleného předsedu kontrolního výboru a její vedení tedy mohlo nakládat s prostředky občanů a majetkem města bez kontroly,” říká předsedkyně zastupitelského klubu za Piráty Jana Komrsková._

_Opoziční zastupitelé chtějí také odvolat místostarostku Olgu Koumarovou (ODS) za nekorektní manipulaci s položkami v rozpočtu MČ Prahy 10._

_Opravdu považujeme za – kulantně řečeno – velmi nestandardní a nezodpovědné, aby součástí rozpočtu byly dosud neschválené dotace, u kterých Praha 10 nemá žádnou jistotu, že tyto finanční zdroje budou zajištěny. Nesprávnost tohoto postupu nám potvrdilo také ministerstvo financí._

_Koalice se potýká také s kumulací funkcí svých členů, a to konkrétně u exponované funkce prvního místostarosty. “Místostarosta Tomáš Pek z TOP 09 by si měl konečně vybrat mezi funkcí uvolněného prvního místostarosty a funkcí uvolněného předsedy výboru zastupitelstva hl.m. Prahy a říct, kdy na jednu z nich rezignuje, nebo zda hodlá pokračovat v jejich kumulaci a dál pobírat přes 200 tisíc měsíčně, i přesto že je souběh obou funkcí neslučitelný._

_Široká koalice Společně pro Prahu 10 (ODS a TOP09), koalice Vlasta,STAN s podporou KDU-ČSL se opírá o dva přeběhlíky z ANO a tichou podporu SPD, kterým rozdala uvolněné funkce, v případě SPD významně nad rámec jejího volebního výsledku. Upřednostňuje tak zástupce SPD vůči jiným opozičním zastupitelům._

**Program svolávaného zastupitelstva:** [pozvánka 3. ZMC 3.4.2023](https://pirati10.cz/wp-content/uploads/2023/03/pozv%C3%A1nka-3.-ZMC-3.4.2023.pdf)
