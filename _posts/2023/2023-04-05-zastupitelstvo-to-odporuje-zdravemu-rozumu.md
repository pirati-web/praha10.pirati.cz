---
date: 2023-04-05
category: blog
title: 'Zastupitelstvo: „To odporuje zdravému rozumu“'
layout: post
author: mediální tým
image: articles/2023/2023-04-05-zastupitelstvo-to-odporuje-zdravemu-rozumu.jpg
tags:
---


****** **Zastupitelstvo, které se konalo v pondělí 3. 4. 2023, a které svolaly opoziční kluby Piráti Praha 10 a ANO, překonalo dva smutné rekordy. Bylo zatím nejdelší, trvalo od pondělní 12 hodiny do téměř 6 hodiny ranní. Tedy téměř 18 hodin. Koalicí předkládané materiály obsahovaly rekordní výskyt faktických i formálních chyb, které jsme pomáhali na místě vzdor předkladatelům opravovat.  
Vítězným smolařem v disciplíně chybovosti se stal bez nejmenších pochyb místostarosta Tomáš Pek (TOP09). Chyby však obsahovala již samotná  [pozvanka_3_ZMC_3_4_2023](https://pirati10.cz/wp-content/uploads/2023/04/pozvanka_3_ZMC_3_4_2023.pdf) na jednání zastupitelstva v podobě neexistujícího zákona a chybného paragrafu. V zmatečném řízení schůze zas vynikal starosta Martin Valovič, který jednání několikrát i přes naše varování úspěšně zavedl do slepých uliček, z kterých se následně snažil nemotorně a zdlouhavě vycouvat. Finanční neznalost bez skrupulí přiznala místostarostka s gescí rozpočtu, Olga Koumarová (ODS). Předsedkyní Kontrolního výboru byla zvolena Radmila Kleslová (ANO).  
**

Zástupci vládnoucí koalice nevyužili jedinečnou možnost převzít odpovědnost za své konání, které jsme jim umožnili svými návrhy bodů a při schvalování programu je rukou svornou z něj odstranili. Jednalo se o body:

-   Nezákonné přisvojení si pravomocí předsedy Kontrolního výboru ZMČ Mgr. Adamem Šilarem (VLASTA, STAN a KDU-ČSL);
-   Porušení usnesení ZMČ č. 1/19/2022 Mgr. Adamem Šilarem (VLASTA, STAN a KDU-ČSL) tím, že ZMČ nepředložil Zprávu o své činnosti, přestože je za tím účelem uvolněn a pobírá odměnu přesahující 75 tis. Kč měsíčně;
-   Opakované porušení Zákona o hl. m. Praze zastupiteli VLASTA, STAN, KDU-ČSL, ODS a TOP 09;
-   Oprava chyb a protiprávních manipulací v rozpočtu MČ Praha 10 na rok 2023;
-   Odvolání místostarostky Olgy Koumarové (ODS a TOP 09) za protiprávní manipulaci s položkami v rozpočtu MČ Prahy 10;
-   Informace k uzavření nájemní smlouvy na nájem náhradních prostor pro zajištění potřeb UMČ Praha 10;
-   Informování ZMČ 1. místostarostou Ing. Tomášem Pekem, S.E. (ODS a TOP 09), zda si ponechá funkci uvolněného 1. místostarosty MČ Praha 10 (97 tis. Kč) nebo uvolněného předsedy výboru zastupitelstva hl. m. Prahy (106 tis. Kč) a v jaké lhůtě na druhou z těchto neslučitelných funkcí rezignuje.

Následovala eskapáda více či méně zdařilých koaličních eskamotérských kousků jako například:

-   zrušení dálkového přístupu na jednání zastupitelstva s odvoláním na předpis ministerstva vnitra, jehož název či specifikaci uvolněný zastupitel pro digitalizaci a využívání komunikačních nástrojů MČ Praha 10, Mgr. Adam Šilar, cudně odmítl na přímý dotaz zopakovat poté, co byl Piráty upozorněn, že ministerstvo vnitra dle veřejně dostupných dokumentů dálkový přístup na jednání zastupitelstva akceptuje nejen pro samotné zastupitele, ale dokonce i veřejnost;
-   obhajoba evidentně chybně spočítaných spotřeb energií pro ZŠ a MŠ panem Počarovským, z které vyplynulo evidentní překvapení některých členů koalice, že teplo se získává třeba i z plynu, když škola není na centrální rozvod tepla připojena. Doporučovali jsme vyčkat na čtvrtletní vyúčtování energií, přesto byla školám v rozpočtu snížena rezerva na energie ze 75 na 17 milionů;
-   Bez reakce ze strany paní místostarostky pro finance Koumarové zůstalo i naše upozornění stran využití kontokorentu, že v rozpočtu operováno s jeho délkou do 31.12.2023, nicméně smluvně je u České spořitelny ošetřen pouze do 30.9.2023;  
    
-   **Evergreen neodpovídání na dotazy.**  Nedozvěděli jsme se tak nic konkrétního k  [řízením, které vede ÚOHS s MČ Praha 10](https://smlouvy.gov.cz/smlouva/23947525?backlink=umk8j)  ohledně odpískaných výběrových řízení na výstavbu dvou parkovacích domů. Od radního Pobudy (ODS) jsme se jen dozvěděli, že „_prostě a jednoduše_“ nedal na příslušné položky rozpočtu finance, „_je tam nula_“ a tak je vše v pořádku;
-   místostarostu Peka upřímně udivilo, že je veřejně známa výše jeho odměn. Obvinil Piráty z komunistických šmírovacích praktik. Pocítili jsme tedy následně potřebu seznámit jej s existencí veřejně dostupného  [nařízení vlády č. 318/2017 Sb](https://www.zakonyprolidi.cz/cs/2017-318).  o výši odměn členů zastupitelstev územních samosprávných celků;
-   pan Pek rovněž projevil překvapivé vnímání světa, když zatvrzele tvrdil, že nezná a nikdy neviděl pana advokáta, jehož jméno však bylo uvedeno spolu s jménem pana Peka na prezenční listině z jednání komise majetkové v podkladech, které sám předkládal;
-   následně zažil pan Pek hrůzostrašnou jízdu peklem, kdy  **všech**  deset jím předložených materiálů obsahovalo více či méně chyb, více či méně závažných. U dvou materiálů se nám podařilo pana Peka přesvědčit, aby je z projednávání stáhnul;
-   o půlnoci jsme se dostali k bodu stěhování, potažmo rekonstrukce budovy radnice. V bodě zazněla z úst pana Peka interesantní myšlenka, že stávající, po přestěhování prázdná, budova radnice by se mohla prodat a úřad by se do ní následně vrátil. Jen by už nebyla jeho.  
    Jednalo by se de facto o lokální variaci na magistrátní Škodův palác patřící neznámým majitelům, poté co jej magistrát odprodal. Stěhování by dle pana Peka mělo proběhnout během letošního léta, ovšem detaily nám i přes naše dotazy na místě neprozradil. Naše návrhy usnesení, aby si dohled nad průběhem obou pro chod městské části strategických procesů vyhradilo zastupitelstvo, tedy aby nebyly pouze v režii rady, byly koalicí zamítnuty. Tedy i zastupiteli koalice Vlasta, kteří dříve podmiňovali stěhování úřadu souběžnou přípravou rekonstrukce současné budovy radnice.
-   Překvapivé třídění lidstva projevil místostarosta Radek Lojda (TOP09), který rozlišuje při přidělování obecních bytů „normální“ a „nenormální“ lidi. Následně svůj výrok upravil na „normální lidi a Piráty“;
-   po zkušenostech očekávaným vrcholem politické kultury byl bod volby předsedy Kontrolního výboru. Neskrývané překvapení u koalice vyvolal Piráty a hnutím ANO připravený konstruktivní návrh, že se o předsednictví kontrolního výboru do konce volebního období spravedlivě rozdělí.  
    Pan Valovič se nechal slyšet, že toto rozdělení „_odporuje zdravému rozumu_“, byť byl upozorněn, že v některých městech (vedených nota bene ODS) „rotuje“ mezi stranami i post starosty. Nastala očekávaná fáze hledání způsobu obstrukcí, jak volit neveřejně, tedy tajně, aby následně v tajné volbě získala post předsedy Radmila Kleslová (ANO).
-   Tragikomickým vyvrcholením v časných hodinách ranních byla  [jednostránková literární exhibice](https://drive.google.com/file/d/1xzLRNC_uB7x5rwKyfAhGHbqcaWGmS04J/view)  (spíše taková novelka na 1 A4) Adama Šilara (KDU-ČSL/Vlasta) na jeho uvolněné pozici pro digitalizaci a využívání komunikačních nástrojů. Pochopili jsme z ní, že Adam se čtyři měsíce na úřadě rozkoukává, mapuje, reviduje a na vlastní kůži zkoumá, jak úřad funguje. Jediným viditelným výstupem práce uvolněného zastupitele Šilara s odměnou 75 tis hrubého měsíčně za 4,5 měsíce je tedy celkem 515 slov, cena za 1 slovo je tedy 655 Kč. (To je zhruba srovnatelné s cenou za slovo ve zlaceném nápisu na náhrobku a o dost více než si počítá za slovo většina advokátních kanceláří). Dle jeho slov jedním z výstupů jeho práce je více prodlužovaček na jednání zastupitelstva.  
    

S exponenciálním nárůstem omylů v průběhu jednání a počtem nalezených chyb v předložených materiálech rostla pochopitelně frustrace zástupců koalice, kterou dávali kupodivu za vinu Pirátům. Něco na způsob jako když smažené denně konzumující tlusťoch závidí vedle stojícímu denně sportujícímu atletovi.

I přes naši neutuchající dobrou vůli pomáhat odstraňovat enormní množství chyb z předložených materiálů, naráželi jsme na systematické obstrukce v podobě neschvalování diskusních příspěvků či technických poznámek „nad rámec osobního limitu“. To byl další z mnoha aspektů mající za následek neúměrné protahování schůze, na jejímž začátku, kolem sedmé večer, deklarovali někteří koaliční zastupitelé vůli odejít včas domů. Před šestou ranní se jim toto přání splnilo.

----------

SPD téměř po celou dobu jednání hlasovalo svorně s koalicí, ostatně stejně jako na druhém i ustavujícím jednání. Jak poznamenal pan Nerušil z SPD: “_nejsou žádný pirátský béčk_o” (jak by také mohlo být béčkem něco, co není ani “ačkem” …?).  
Možná se jednalo o jakýsi projev vděku za možnost oddávání pro zastupitele SPD, kterou však současně Rada MČ odepřela zastupitelce pirátské, viz obrázek níže. Rada jí tak znemožnila plně plnit dle zákona složený  [slib zastupitelky](https://www.zakonyprolidi.cz/cs/2000-128?text=69), že bude  svoji funkci vykonávat v zájmu obce a jejích občanů  (snoubenců, kteří ji o oddání požádali). Rada tedy porušila zákon, krom toho projevila diskriminační sklony.


