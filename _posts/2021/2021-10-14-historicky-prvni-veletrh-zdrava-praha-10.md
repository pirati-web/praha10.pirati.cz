---
date: 2021-10-14
category: blog
title: 'Historicky první veletrh „Zdravá Praha 10“'
layout: post
author: mediální tým
image: articles/2021/2021-10-14-historicky-prvni-veletrh-zdrava-praha-10-1.jpg
tags:
  - veletrh
  - zdraví
  - Zdravá Praha 10
  - zdravotnictví
  - Alma Mater
---

**Historicky první veletrh Zdravá Praha 10 naplnil očekávání, s nímž ho desátá městská část uspořádala. Na osvětové akci se ve středu 13. října představilo víc než dvacet profesních organizací, které zaujaly stovky návštěvníků u svých stánků i v rámci doprovodného programu. Veletrh byl součástí stejnojmenné kampaně Desítky, která pokračuje až do konce října.**

Veletrh Zdravá Praha 10 se uskutečnil před Nákupním centrem Eden a vršovická radnice ho pojala stejně komplexně, jako celou svou kampaň (podrobněji na Facebooku pod hashtagem  [#zdravapraha10](https://www.facebook.com/hashtag/zdravapraha10)). V ní se zaměřuje jak na prevenci onemocnění a první pomoc, tak na zdravý pohyb, kvalitní stravu a zdravou mysl, tedy psychohygienu. Ve spolupráci s odborníky na jednotlivé oblasti zpracovává a zveřejňuje informačně-osvětové materiály, a velká část těchto expertních organizací se představila i na středeční události.

„Městská část nemá obecně velkou možnost ovlivňovat oblast zdravotnictví. Proto, anebo přesto, jsme se rozhodli uspořádat tento veletrh jako dílčí příspěvek, který by měl populárně naučnou formou přispět do osvěty jak v oblasti prevence, tak v oblasti řešení zdravotních potíží – tělesných i duševních. Zájem o aktivity účastníků veletrhu byl poměrně velký, v průběhu dne na něj zamířilo odhadem 500 – 700 návštěvníků. Velkou pozornost poutalo velké vozidlo záchranky s názvem Fénix, zaujaly ukázky canisterapie či speciální brýle simulující stavy s určitým promile alkoholu v krvi. Hodně lidí si nechávalo radit v otázkách kvalitního stravování a diet, stranou nezůstávala ani prevence v oblasti bezpečnosti,” vypočítává Michal Kočí, náš radní pro sociální oblast, zdravotnictví a bezpečnost, který veletrhu propůjčil svou záštitu.

„Potěšilo mě, že přímo na místě se přihlásilo jedenáct lidí, kteří se chtějí stát dárci kostní dřeně,” zmínil radní Kočí aktivitu neziskové organizace Alma Mater. „Také o oblast psychického zdraví, na které neblaze působí celosvětová pandemie COVID-19, byl větší zájem, než jsem osobně očekával,” doplňuje Michal Kočí.

Veletrh i celá kampaň desáté městské části však mají ještě ambicióznější cíl, než občanům nabídnout na “jednom místě” souhrn rad a tipů týkajících se zdraví a zdravého životního stylu. „Velmi důležitým efektem by mělo být také posílení networkingu mezi jednotlivými aktéry a jejich spolupráce se samotnou městskou částí. Zdravou Prahu 10 v tomto kontextu beru jako první větší akvitu, na kterou budeme dál navazovat,” naznačuje radní Kočí.
