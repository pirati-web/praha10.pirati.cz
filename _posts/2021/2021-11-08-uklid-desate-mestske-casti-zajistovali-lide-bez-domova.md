---
date: 2021-11-08
category: blog
title: 'Úklid desáté městské části zajišťovali i lidé bez trvalého domova“'
layout: post
author: mediální tým
image: articles/2021/2021-11-08-uklid-desate-mestske-casti-zajistovali-lide-bez-domova.jpg
tags:
  - úklid
  - bezdomovci
  - úklidová činnost
  - čistota

---

Na úklidu Desítky se více než rok podíleli také lidé bez domova. Dělo se tak v rámci projektu, který měl za cíl podpořit jejich zaměstnanost, a jehož výsledkem byl i čistší veřejný prostor. MČ Praha 10 na projekt využila dotaci z rozpočtu Hlavního města Prahy a realizovala ho její akciová společnost PRAHA 10 – Majetková.

Na úklidové činnosti bylo od konce června 2020 do konce srpna 2021 zaměstnáno celkem 41 projektových pracovníků. Ti vhodně doplňovali činnost kmenových zaměstnanců společnosti PRAHA 10 – Majetková. „Začínalo se naším projektem Čistota, což je pravidelný úklid vybraných oblastí Desítky, kde bývají časté problémy s nepořádkem. Jedná se o místa například u stanic metra Skalka a Strašnická, jež městská část většinou nemá povinnost uklízet, protože nejsou v jejím majetku, ale přesto chce čistý prostor zajistit,“ popisuje Jaroslav Vlk, generální ředitel  [Praha 10 – Majetková, a.s.](https://www.majetkova.cz/), a pokračuje: „Následně jsme přidali další místa, zejména Malešický park, parkoviště u stadionu Bohemians a objekt komunitního centra na adrese U Vršovického nádraží 30/30. Projektoví pracovníci vykonávali rozličné činnosti od úklidu ulic a parku přes péči o zeleň, až po služby ostrahy na parkovištích a recepce. Koordinoval je člověk, který byl v obdobné situaci před několika lety, a dobře tedy jejich situaci a potřeby zná.“

„Čistota veřejného prostoru a sociální oblast patří mezi hlavní priority všech měst a obcí. Nám se je projektem podařilo propojit, a naplňovat současně. Klíčový pro mě je i fakt, že se nejednalo pouze o časově ohraničenou aktivitu, ale že nám přinesla spoustu cenných poznatků, které můžeme v budoucnu využít. A také nové pracovníky, čtyři lidi se totiž Majetková rozhodla po skončení projektu zaměstnat,“ vyzdvihuje místostarostka Jana Komrsková (Piráti), která je ve vedení městské části odpovědná za životní prostředí.

Samotný projekt měl ještě měsíční přípravnou fázi, během níž proběhly mimo jiné konzultace s  [Centrem sociálních služeb Praha](https://www.csspraha.cz/terenni-programy-pro-osoby-bez-pristresi)  či nastavení spolupráce sociálními pracovníky a sociálními kurátory městské části. Ti všichni zároveň předávali lidem bez domova informaci o nabídce zaměstnání, stejně jako terénní pracovníci Naděje a Armády spásy nebo koordinátoři z magistrátního projektu humanitárního ubytování.

„Do programu se přihlásil poměrně široký okruh lidí. Někteří byli i vysokoškolsky vzdělaní, schopni samostatné práce. Z různých důvodů se ovšem ocitli na ubytovně či přespávali u známých. Nechyběli ovšem ani tací, kteří museli přespávat na ulicích nebo ve squotech. Řadě z nich jsme vyšli vstříc a poskytovali jim i ubytování,“ říká Michal Kočí (Piráti), radní pro sociální oblast.

Každý zaměstnanec dostával zpětnou vazbu ke své práci, v pravidelných intervalech probíhaly schůzky s vedoucím projektu, u vybraných pracovníků na individuální bázi. Stranou nezůstalo ani průběžné poskytování dluhového poradenství, poradenství z oblasti zdravotní prevence či z oblasti bydlení.
