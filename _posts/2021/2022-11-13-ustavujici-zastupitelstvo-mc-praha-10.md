---
date: 2022-11-13
category: blog
title: 'Ustavující zastupitelstvo MČ Praha 10: „Jako v mateřské školce'
layout: post
author: mediální tým
image: articles/2022/2022-11-13-ustavujici-zastupitelstvo-mc-praha-10.png
tags:
---

###### Ustavující zastupitelstvo konané ve čtvrtek 10. 11. 2022 mělo těžkopádný ukoptěněný styl vedení. Panoval konzistentní chaos, kdy nebylo zřejmé, o čem je právě vedena diskuse, kdy se můžeme na co ptát.

###### Bylo překvapující vnímat, že nikdo z nově zvolených se nějak zvlášť neradoval. Panovala napjatá těžká atmosféra.

-   Robustní  **široká koalice Společně pro Prahu 10, koalice Vlasta s podporou KDU-ČSL a SPD**  šinula veškeré agendy bez sebemenší ochoty o nich diskutovat.
-   Nikdo nám totiž z novopečené koalice nesdělil své vize o:
    -   v předvolební kampaní ze strany Společně pro Prahu 10 avizovaném dokončení privatizace bytů,
    -   reko radnice a s ní souvisejícím stěhování úřadu,
    -   nezbytném řešení kapacit ZŠ v Praze 10, které vyplývá z  [demografické studie](https://praha10.cz/Portals/0/docs/O%C5%A0K/VS%20Demografick%C3%A1%20studie%20P10.pdf?ver=2020-12-01-143604-010), tj. aby obec dostála své zákonné povinnosti zajistit dostatek míst pro „své“ školáky.  
        Bez odezvy zůstal i dotaz, zda se nová rada bude zabývat možnosti zkrácení  [pronájmu pro Vysokou školu finanční a správní](https://pirati10.cz/vsfs-tovarna-na-tituly/), které staronoví radní den před koncem svých mandátů před čtyřmi roky protáhli smlouvy do roku 2031, a která využívá tři obecní činžáky u Heroldových sadů.
    -   dalším osudu Čapkovy vily – zda bude trvat snaha převést vilu dos právy státu a jaké bude pojetí jejího využití („prohlídkový okruh“ versus „zázemí pro spisovatele“),
    -   formy řešení energetické problematiky – zejména pro chod příspěvkových organizací, tedy ZŠ, MŠ, domovy seniorů, LDN Oblouková,
    -   důvodu podpory přeběhlíků z hnutí ANO do ODS, resp. Společně pro Prahu 10.

-   Trapné ticho ze strany nových radních panovalo kupodivu i poté, co jsme jim připomínali jejich vlastní čtyři roky stará slova o odvaze vystoupit a nechovat se „_jako v mateřské školce_“, jak se na ustavujícím zastupitelstvu v roce 2018 vyjádřil pan Ondřej Počarovský (tehdy TOP 09, nyní Společně pro Prahu 10).
    
-   Bez odezvy zůstala i připomínka rovněž čtyři roky starých slov pana Tomáše Peka (dříve TOP 09, nyní Společně pro Prahu 10), že „_Není nutné, aby byli místostarostové více než 2, protože je velice nízká pravděpodobnost, aby třetí, čtvrtý, pátý, jak bylo navrženo, vůbec kdy starostu či starostku zastupoval. Je to zcela nadbytečné, je to spíš důvod finančního ocenění, nikoli funkčního řízení městské části_“, a tak ve čtvrtek zvolili místostarostů pět.
    

-   Nedozvěděli jsme se nic o vizích, cílech ani kompetentnosti jednotlivých radních. Netušíme tak, proč má právník v gesci kulturu, proč kulturnímu guru byla svěřena sociální oblast, proč územní plánování a plán má v gesci jedna osoba. (Nota bene z ODS. Na tuto skutečnost ostatně upozornila v červnu odvolaná starostka Renata Chmelová (STAN/Vlasta). Prohlásila tehdy, že byla odvolána kvůli schvalování Metrpolitního plánu „kmotry z ODS z éry Pavla Béma“. Řekla v té souvislosti, že „kmotři se vrací na Prahu 10“. Nyní s těmito „kmotry“ sedí koalici).
-   Neznalost základních skutečností (vč. výše ročního rozpočtu a provozního příspěvku na provoz ze strany MČ Praha 10 pro největší příspěvkovou organizace CSOP) ze sociální oblasti prokázal novopečený radní pro oblast sociální David Kašpar (STAN/Vlasta). Zmiňovaný neprojevil ani nejmenší snahu vyjádřit se k výsledkům auditu v jím řízeném Kulturním domě Plechárna na Praze 14, kvůli kterým byl z funkce ředitele odvolán.
-   Erudici na svou pozici neprozradil ani radní pro oblast dopravy. Na dotazy, jaký má názor na tramvajovouu trať do Malešic či zda vnímá volání obyvatel Zahradního města o odhlučnění Jižní spojky, nereagoval.
-   Námi zavedená „křížová kontrola“, kdy v čele výboru je zástupce jiného politického subjektu než toho, do kterého výbor spadá, zmizela. Naopak se objevila protikladná novinka – členové rady jsou současně členy výborů.
    
-   Kdo z radních a zda vůbec má v gesci pro minulé volební období symptomatické sousedské vztahy, otevřenou radnici či strategické řízení jsme se nedozvěděli.
    
-   Dříve vzývaný třetinový počet žen zastoupených v Radě již neplatí – klesl z jedné třetiny na jednu osobu.
-   **Zastoupení pro SPD**  ve výborech a komisích bylo ze strany novopečené koalice  **velkoryse nadhodnoceno**  nad SPD dosažený volební výsledek, resp. vůči volebním výsledkům Pirátů a ANO.  
    **Korunou vyjádření sympatií vůči SPD mělo být zvolení pana Jana Čížka do Výboru pro životní prostředí. Hodinový vášnivý monolog z naší strany statečně mlčící koalici vysvětlil, že umožnit vědomý vstup extrémistickému lháři a dezinformátorovi do voleného orgánu není nejlepší nápad.**  Koalice si k našim argumentům vzala přestávku a pan Čížek nakonec zvolen nebyl.
    

-   Novinkou je větší zastoupení občanů v komisích a výborech. Nic proti tomu, ovšem pokud novopečená koalice v komisích a výborech blokuje účast opozičních zvolených zástupců, působí nominace nikým nevolených občanů jako další obstrukce.

-   Další novinkou je neschvalování diskusních příspěvků nad nárokový rámec. V minulém volebním období jsme schvalovali opozici třeba i sedmý diskusní příspěvek. Novopečenou koalicí nebyl opozici schválen ani jeden, tj. čtvrtý diskusní příspěvek.**Evidentně je konec tak dříve hlásané „otevřené radnice“.**

-   Rukou svornou nerozlučnou byl schválen předsednický pašalík ve výboru pro životní prostředí pro přeběhlíka Jaroslava Štěpánka (ExAno, nyní již ODS). ODS se zdržela vyjádření ke skutečnosti, proč v září 2018 pana Štěpánka pranýřovala coby „proslulého spáče“ a „sběrače funkcí“ ve svých volebních novinách „Praha v souvislostech“ a nyní jej expresně v řádu dnů  [přijala za svého člena](https://www.seznamzpravy.cz/clanek/domaci-zivot-v-cesku-po-volbach-odesel-z-ano-do-ods-a-ted-ma-na-dosah-placenou-funkci-218816#utm_content=freshnews&utm_term=jaroslav%20%C5%A1t%C4%9Bp%C3%A1nek&utm_medium=hint&utm_source=search.seznam.cz), aby mu obratem společně s koaličními partnery odhlasovala pašalíka v podobě uvolněného předsedy výboru pro životní prostředí ve výši 68 649 Kč .

-   Pikantní bylo odůvodnění, proč nebyl zvolen předseda Kontrolního výboru – nová koalice po koupených přeběhlících netuší, který opoziční klub je nyní nejsilnější – jestli ten, který dosáhl vyšší volební výsledek či ten, který má aktuálně nejvíce opozičních zastupitelů. Takový rébus a lá Hlava 22, který vytvořilo Společně společně s panem Jaroslavem Štěpánkem „díky“ přeběhlické politické korupci.

-   Stejně tak svorně byl odhlasován pašalík pro Adama Šilara z KDU-ČSL ve výši 68 649 Kč, který má podobu uvolněného zastupitele pro digitalizaci a využívání komunikačních nástrojů MČ P10.  
    Měli jsme snahu se Adama ptát, co konkrétně má v plánu, zda si již zpracoval studii proveditelnosti či rešerši, co a jak bude dělat, jakou má jako politolog působící na ministerstvu kultury pro danou oblast erudici, zda svou vizi předjednal s radním pro IT, proč není nominován do komise informační, jelikož jako osamělý zastupitel potřebuje mít pro své konání adekvátní zázemí. Adam se stydlivě promlčel. Svůj pracovní výkaz bude zastupitelstvu předkládat jednou ročně vždy na konci března.  
    Čas sněženek nám tedy napoví, jaké plní Adam úkoly.

-   O novou reprezentaci Prahy 10 v blížících se těžkých časech nemusíme mít strach – ze svých 26 mandátů si 14 uvolnilo.

Domů jsme odcházeli po půl čtvrté ráno. Ale nás neutahají! Nadále  [#Drzimekurz](https://www.facebook.com/hashtag/drzimekurz?__eep__=6&__cft__[0]=AZWUumDPaL7XxOB45igpFldVnMm26SU3OGz_IJwSqCxnsRN1w37u1GwEK6t8kpPMvZHrs_ybK5H_KCtYrx8Hwhbc662aRgNqbzJwcPgVOfrHS7yLKVrV6OWKwUW5WRqwtSuI-n-sQtVxLcIuHtvr-iNNESHHSLDR3sECB2HfQ3-U2Q&__tn__=*NK-R)!
