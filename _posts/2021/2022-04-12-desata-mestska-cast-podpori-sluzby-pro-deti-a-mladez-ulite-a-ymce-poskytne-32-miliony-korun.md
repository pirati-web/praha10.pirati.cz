---
date: 2022-04-12
category: blog
title: 'Desátá městská část podpoří služby pro děti a mládež, Ulitě a YMCE poskytne 3,2 miliony korun'
layout: post
author: mediální tým
image: articles/2022/2022-04-12-desata-mestska-cast-podpori-sluzby-pro-deti-a-mladez-ulite-a-ymce-poskytne-32-miliony-korun.jpg
tags:
---

**Dnešní den je Světovým dnem porozumění autismu. Široká veřejnost má o poruše autistického spektra mnohdy zjednodušené, mylné nebo stereotypní představy, třeba právě dle kultovního filmu Rain Man.**

**Na území desáté městské části se výrazně rozšíří služby pro lidi s poruchou autistického spektra. Hlavně pro ně a jejich nejbližší začne na adrese U Vršovického nádraží 30/30 fungovat nové centrum. Integrační centrum Sasov v něm bude bezplatně provozovat dvě služby: odborné sociální poradenství a sociální rehabilitaci. Fungovat začne ještě na jaře.**

Centrum vznikne v nově rekonstruovaném objektu, který Desítka využívá jako polyfunkční dům zaměřený především na poskytování sociálních a návazných služeb. Krátce po kolaudaci se stal domovem pro projekt Ministerstva zdravotnictví Pacientský hub, jenž se zaměřuje na podporu pacientských organizací. Od loňského roku patří mezi nájemníky Dětské centrum Paprsek, příspěvková organizace pražského magistrátu.

**„Paprsek poskytuje odlehčovací služby pro děti se zdravotním postižením, mimo jiné s poruchou autistického spektra. Sasov se soustřeďuje na tuto skupinu lidí primárně, a vhodně rozšíří škálu služeb na adrese U Vršovického nádraží 30/30. V rámci sociální rehabilitace se klienti učí dovednostem pro zapojení do běžného života, odborné sociální poradenství pomáhá jak jim, tak jejich rodinám,“** říká náš radní Michal Kočí, který má v gesci sociální oblast a zdravotnictví.

IC Sasov uspělo v otevřeném výběrovém řízení, které radnice na nájem prostorů vyhlásilo. Působit bude celkem ve třech patrech (suterén, přízemí a podkroví) a chybět nebudou ani herna, výuková místnost s relaxačním zázemím či přednáškový sál.

**„V Praze 10 působíme od druhé poloviny roku 2020, v prostorech Záběhlického zámku. V současné době už zajišťujeme desítky klientů a prostory nám přestávají stačit. Zázemí polyfunkčního domu je pro naši práci ideální a umožní nám, abychom mohli pomoci řádově více lidem s poruchou autistického spektra,“** uvádí Dagmar Zápotočná, ředitelka IC Sasov. 

Ta zároveň upozorňuje, že práce s klienty probíhá i mimo samotné centrum. **„Trénujeme reálné sociální situace v reálném prostředí. Například při návštěvě kulturních a sportovních akcí či třeba pošty. Naši zaměstnanci zprostředkovávají rovněž kontakt mezi klientem a zaměstnavatelem, asistují i přímo na pracovišti,“** přidává ředitelka Zápotočná konkrétní příklady.

**„Za velmi důležité považuji i osvětovou a vzdělávací činnost Sasova směrem k veřejnosti. Ať už se jedná o tu odbornou, například asistenty pedagoga, nebo laickou, která má o poruchách autistického spektra mnohdy zjednodušené, mylné nebo stereotypní představy, třeba dle filmu Rain Man. Ostatně zrovna dnes máme Světový den porozumění autismu, a naše městská část k němu chce svým dílem přispět,“** zdůrazňuje radní Kočí.  

**„Naši klienti jsou jiní, ale jsou schopní. Patří mezi ně i tací, kteří se stali díky svému velmi vysokému IQ už ve třetí třídě základní školy členy Menzy a byli přijatí na gymnázium. Mnozí studují vysoké školy, jsou úspěšní v zaměstnání. Jediné s čím si někdy neví rady, jsou pro nás ostatní zcela běžné sociální situace. A právě proto, aby mohli žít co možná nejvíc běžný život, jsme tady my,“** uzavírá Dagmar Zápotočná. 

Představení služeb zde: [https://youtu.be/sV2ugKqO6gI](https://youtu.be/sV2ugKqO6gI) nebo zde: [https://www.icsasov.cz/](https://www.icsasov.cz/).
