---
layout: post
category: blog
title: 'Zpráva za rok 2020: Desítce se daří snižovat počet lidí na ubytovnách. Za dva roky o více než 20 %'
date: '2021-05-03'
author: Mediální team
image: articles/2021/2021-05-11-zprava-za-rok-2020-desitce-se-dari-snizovat-pocet-lidi-na-ubytovnach.jpg
tags:
  - YMCA
  - komunitní plánování
  - bezbariérové zařízení
  - klub pro děti a mládež
  - multifunkční sportovní hřiště
comments: true
---

„Přestože je podobných zařízení po republice 250, v naší městské části, která je domovem téměř 110 000 obyvatel, doposud nefungovalo žádné. Přitom v rámci komunitního plánování sociálních služeb od rodičů i organizací léta zaznívalo, jak moc taková služba chybí. Jako nové vedení radnice jsme se tedy rychle rozhodli, že zařízení vybudujeme, a povedlo se nám to za dva roky,“ říká náš radní Michal Kočí, který má na městské části sociální služby na starost.

Bezbariérové zařízení se bude nacházet v zelené oáze mezi Botičem a sportovišti Lokomotivy Vršovice, kde budou mít pracovníci klubové sociální služby ideální podmínky pro motivační činnost s dětmi a dospívajícími, u nichž existuje riziko nevhodně tráveného volného času. Zároveň se jedná o lokalitu, kde klienti nebudou moci rušit žádné sousedy.

„Dříve tu stála ruina mateřské školy postavené v 50. letech. Původně jsme zamýšleli budovu pro nový účel zrekonstruovat, ale vzhledem k velmi špatné statice budovy byl nakonec celý objekt zbourán a postaven nový. Krátce po volbách 2018 jsme na stavbu „zachránili“ 4 milionovou účelovou dotaci od magistrátu,“ popisuje radní Kočí. Výstavba probíhala od září 2019 do konce ledna letošního roku a celkově vyšla na 15,7 milionu korun.

Provozovatele vršovického klubu hledala radnice prostřednictvím výběrového řízení. To vyhrála pražská pobočka organizace YMCA, jež má v tomto směru velmi bohaté zkušenosti, provozuje v hlavním městě už dvě obdobná zařízení. Minulý týden podepsaly MČ Praha 10 a  [YMCA Praha](http://www.praha.ymca.cz/)  nájemní smlouvu.

„Denně službou může projít až třicet klientů, kteří jsou ohroženi společensky nežádoucími jevy anebo žijí v konfliktu se společností a jejími normami. Naši kvalifikovaní pracovníci jim budou pomáhat v mnoha oblastech jejich života, například s problémy ve škole, v rodině, ve vrstevnických vztazích, se sebepojetím nebo zdravým vztahem k sobě samým,“ přibližuje ředitel YMCA Praha Petr Bruna. „Nabízet budeme pravidelné rozvojové zájmové činnosti (výtvarného, sportovního a hudebního charakteru), doučování a pomoc s přípravou do školy, popovídání o těžkostech, aktivní a smysluplné trávení volného času,“ dodává ředitel Bruna.

Klienti budou moci mimo jiné využívat multifunkční sportovní hřiště s pryžovým povrchem na bázi přírodního kaučuku.

**O klubu pro děti a mládež**

Nízkoprahová zařízení poskytují v jednotlivých lokalitách ambulantní a terénní služby pro děti a mládež. Klub ve Vršovicích bude pro děti a dospívající ve věku 6–19 let z městské části Praha 10, kteří jsou ohrožení společensky nežádoucími jevy. Služba bude bezplatná a bude moci být využívaná i anonymně.

Z pozice občanů jsme o neúspěšných pokusech předchozího vedení radnice zřídit klub pro děti a mládež psali v minulosti [**zde**](https://pirati10.cz/vybudovani-nizkoprahoveho-klubu-pro-mladez-se-ukazalo-byt-pro-koalici-prilis-vysokym-cilem/).
