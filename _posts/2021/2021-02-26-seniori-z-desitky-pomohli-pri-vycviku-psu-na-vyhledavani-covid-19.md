---
layout: post
category: blog
title: Senioři z Desítky pomohli při výcviku psů na vyhledávání COVID-19
date: '2021-02-26'
author: Mediální team
image: articles/2021/2021-02-26-hafan01.jpg
tags:
  - Koronavirus
  - Testování
  - Služební psi
  - Celní správa ČR pomáhá
comments: true
---

**V Domově seniorů Vršovický zámeček odhalovali služební psi Celní správy ČR onemocnění COVID – 19. Všichni testovaní klienti i zaměstnanci byli negativní, výsledky se stoprocentně shodly s předchozími PCR testy. Celní správa je v závěrečné fázi výcviku psů na objevování pozitivních osob na nový typ koronaviru.**

Vršovický domov seniorů byl pro zkoušení metody zvolený na základě žádosti Hygienické stanice hl. m. Prahy. Tu vyřizovalo Centrum sociální a ošetřovatelské pomoci (CSOP) v Praze 10, příspěvková organizace městské části, která domov provozuje.

„_CSOP je první sociální organizací, v níž se tato metoda zkouší. Aktivita Centra mě velmi těší – jsem rád, že jsme se mohli zapojit do výcviku psích profesionálů, a pomoci k rozvoji nové inovativní testovací metody_,“ říká Michal Kočí, radní pro sociální oblast, zdravotnictví a bezpečnost.

„_Vybraní zaměstnanci a klienti podstoupili nejprve ráno pravidelné testování PCR metodou. Odpoledne pak dorazili čtyřnozí celníci, kteří dostali vzorky sterilní gázy otřené do pokožky a roušky podrobené několikaminutovému dýchání. Během deseti vteřin rozpoznali, zda je přítomný virus SARS-CoV-2_,“ popisuje Eva Lexová, pověřená řízením CSOP. Výsledky se naprosto shodly s testy.

Středeční návštěva Celní správy byla pro seniory, kteří mají už téměř rok velmi omezené možnosti sociálních kontaktů, zároveň vítaným zpestřením. „Samotnou metodu by pak upřednostnili před současným, ne vždy příjemným stěrem z nosu “ usmívá se Eva Lexová. U „psích testů“ a PCR testů byla zaznamenána shoda – dle PCR testů byli klienti všichni negativní, žádný pes neregistroval pozitivitu.

Kynologie Celní správy České republiky rozhodla o rozšíření aktivit psů o vyhledávání COVID-19 u lidí už vloni. V současné době je výcvik v závěrečné fázi a připravuje se první ostrá zkouška na Letišti Václava Havla.

Reportáž o výcviku psů k rozeznání COVID-19  [zde](https://www.televizeseznam.cz/video/domaci-9257/sluzebni-psi-celni-spravy-uz-umi-vycmuchat-covid-19-pracovat-budou-na-letisti-64136472), tisková zpráva Celní správy  [zde](https://www.celnisprava.cz/cz/tiskove-zpravy/2020/Stranky/celnici-vycvici-psy-na-vyhledavani-onemocneni-covid-19.aspx).

[Psi Celí správy pomáhají](/assets/img/articles/2021/2021-02-26-hafan02.jpg)
[Psi Celí správy pomáhají](/assets/img/articles/2021/2021-02-26-hafan03.jpg)
