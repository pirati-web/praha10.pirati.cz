---
layout: post
category: blog
title: 'MČ Praha 10 vysadila 33 nových stromů za narozené děti'
date: '2021-05-20'
author: Mediální team
image: articles/2021/2021-05-20-mc-praha-10-vysadila-33-novych-stromu-za-narozene-deti.jpg
tags:
  - ekologie
  - stromy
  - novorozenci
  - dřeviny
  - výsadba stromů
comments: true
---

Na území Prahy 10 je 33 nových dřevin. Městská část je na přelomu dubna a května vysadila v rámci projektu Stromy za narozené děti. Stejně jako vloni na podzim, i nyní byla výsadba z důvodu koronavirových opatření neveřejná. Rodiče ovšem od radnice dostali informaci o druhu stromku, místě, kde stojí, a jeho fotografii. Všechny stromy jsou doplněné cedulkou s křestními jmény dětí.

Osázeno bylo celkem 22 míst po celé Desítce, nejvíce stromků (5) nově stojí na ploše ohraničené ulicemi Kišiněvská, Pitkovická, Benická a Gruzínská ve Vršovicích. Ve všech případech byl vysazený hloh obecný. Populární Malešický park je bohatší o dva duby letní, nechybí ani občany oblíbená sakura ozdobná (v ulici Křenická).

„_Program výsadby stromů má letitou tradici a mnoho dětí a rodičů se na ´svůj´ stromek chodí pravidelně dívat a sledovat, jak společně s dítětem roste. Je to velmi milá připomínka narození nových občánků Prahy 10. Zároveň nové stromy zkrášlují veřejný prostor a zpříjemňují nám všem pobyt venku. Zejména v horních letních měsících naplno oceníme jejich termoregulační funkci. Dřeviny také postupně doplňujeme o zasakovací vaky, které jim v suchém období dodávají vodu, a brání tak jejich usychání_,“ vysvětluje naše místostarostka pro oblast životního prostředí.

[Projekt Stromy za narozené děti realizuje MČ Praha 10 od roku 2007](https://verejneprostory.cz/aktivity-a-verejne-prostory/menime-verejne-prostory/stromy-za-narozene-deti.aspx), za tu dobu díky němu vysadila už více než 4 500 dřevin. Na „svůj“ strom má nárok každé dítě narozené na Desítce, rodiče jsou s nabídkou oslovováni při slavnostním aktu vítání občánků. Jeden strom je věnovaný maximálně deseti novým obyvatelům Desítky, radnice vždy hledá nejvhodnější místo i s ohledem na bydliště rodin.
