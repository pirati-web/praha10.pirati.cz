---
date: 2022-06-25
category: blog
title: 'Otevíráme „novou Malinovou“! Rekonstrukcí a úpravami projde ještě 7 dalších dětských hřišť'
layout: post
author: mediální tým
image: articles/2022/2022-06-10-soutez-o-trzni-misto-u-oc-cil.jpg
tags:
---

**Desátá městská část pokračuje v modernizaci svých dětských hřišť. Od července bude po kompletní rekonstrukci otevřené hřiště Malinová, šest dalších prostorů pro hraní dětí a relax rodičů bude opraveno do konce prázdnin. Na podzim se radnice pustí do rekonstrukce hřiště Přípotoční.**

Výraznou proměnou prošlo dětské hřiště Malinová. Rozsáhlá plocha na Zahradním Městě se může nově pochlubit zcela novými herními prvky a opravenými povrchy, z nichž část byla zatravněná. „_Vypíchla bych velké sestavy pro lezení i hru v písku a pískoviště, které dříve nebylo pevně vymezené. Samozřejmostí jsou houpačky, skluzavky či péráky_**,“**  říká naše místostarostka pro životní prostředí Jana Komrsková.  _„Nyní už na místě probíhají poslední přípravy a na začátku prázdnin hřiště otevřeme,“_  popisuje Jana a doplňuje, že v případě Malinové se jedná o jednu z největších rekonstrukcí veřejně přístupných hřišť, kterou radnice za poslední roky realizovala – investovala do ní 3,6 milionu korun a odstartovala ji začátkem května.

Další 4 miliony korun z radničního rozpočtu půjdou do kultivace dětských hřišť Čestlická (Benická), Jahodová, Jiřího Karena, Nučická, do hřiště na náměstí Svatopluka Čecha a do sportoviště Práčská.  **„**_U hřišť Jiřího Karena, Jahodová a Nučická navíc rozšíříme herní plochy, v prvním případě na základě žádosti místních obyvatel,“_ upřesňuje Jana. Na všech místech dojde k údržbě či úpravě herních ploch a prvků.

Na kompletní rekonstrukci čeká dětské hřiště Přípotoční, které se nachází nedaleko stadionu Bohemians. Městská část si na ni vyčlenila 5 milionů korun a práce budou probíhat na podzim tohoto roku.

To „své“ hřiště si můžete vyhledat třeba  **[zde](https://verejneprostory.cz/detska-hriste)**.
