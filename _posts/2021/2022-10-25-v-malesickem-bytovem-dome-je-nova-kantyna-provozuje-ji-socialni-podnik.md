---
date: 2022-10-25
category: blog
title: 'V malešickém bytovém domě je nová kantýna. Provozuje ji sociální podnik'
layout: post
author: mediální tým
image: articles/2022/2022-10-25-kantyna.jpg
tags:
---


###### **Bytový dům Malešice je bohatší o nové netradiční bistro. Od října tady funguje Kantýna Mezi řádky, jídelna a kavárna s dětskou zónou, kterou provozuje obecně prospěšná společnost Startujeme. Jedná se o sociální podnik, který zaměstnává lidi s hendikepem.**

[Kantýna](https://www.etincelle.cz/kavarny-a-bistra)  je návštěvníkům k dispozici v Bytovém domě Malešice, který má ve správě MČ Praha 10. Ta na pronájem prostor bývalé jídelny vypsala výběrové řízení, z něhož vzešla vítězně právě společnost Startujeme o.p.s.

**„**_Naším cílem bylo najít ´podnikatele s přesahem´. Tedy nájemníka, který bude poskytovat kvalitní služby, a zároveň vykonávat prospěšnou činnost pro občany. Těší mě, že se nám přihlásila dobrou praxí prověřená společnost, jejíž koncept přesně splnil naše očekávání,_**“**  říká náš místostarosta Petr Beneš, který má v gesci bytové a nebytové prostory.

Smlouva o nájmu prostor sloužících k podnikání byla uzavřená na dobu neurčitou, se sjednaným nájemným ve výši 200 Kč/m²/rok (tzv. „v zájmu MČ Praha 10“ – tj. za nájemné určené pro orgány státní správy, veřejnoprávní instituce, vzdělávací zařízení, neziskové organizace apod.).

K uzavření této smlouvy došlo ještě v minulém roce, od té doby probíhaly přípravy na otevření kantýny.

**„**_V prvé řadě se sluší poděkovat za důvěru radnici Prahy 10, že si vybrala na provoz jídelny sociální podnik. Máme otevřeno od 10 do 18 hodin každý všední den, nabízíme několik teplých jídel i výrobky z naší pekárny a cukrářské výrobny. Ceny jsme zachovali na nejnižší možné úrovni, protože víme, jak těžkou dobu právě z hlediska výdajů všichni zažíváme,_**“**  zdůrazňuje Jakub Knězů, ředitel společnosti Startujeme,o p.s.,  **„**_Rozvoj kantýny a její plný provoz nejdříve brzdila epidemie a její důsledky. Protože jsme navíc kantýnu chtěli otevřít v novém hezčím kabátě, čekali jsme na dodavatele – jak na vybavení kuchyně, tak například na truhlářské práce,_**“**  vysvětluje Jakub Knězů.

„_Pomáhat osobám s hendikepem uplatnit se na trhu práce považuji za nesmírně důležité. Jejich zařazení na pracovním trhu má prokazatelný pozitivní efekt jak pro ně samotné – po finanční, ale i například po psychické stránce –, tak pro většinovou společnost. Je opravdu motivační vidět, jak tito ´hrdinové každodennosti´ překonávají bariéry, které si my ostatní dokážeme stěží představit_**,“**  zdůrazňuje náš radní pro sociální oblast a zdravotnictví Michal Kočí.


!(https://a.pirati.cz/crop/1200x675/praha10/img/articles/2022/2022-10-25-kantyna-2.jpg)[https://a.pirati.cz/crop/1200x675/praha10/img/articles/2022/2022-10-25-kantyna-2.jpg]

!(https://a.pirati.cz/crop/1200x675/praha10/img/articles/2022/2022-10-25-kantyna-3.jpg)[https://a.pirati.cz/crop/1200x675/praha10/img/articles/2022/2022-10-25-kantyna-3.jpg]
----------

###### **O Startujeme**

Tato obecně prospěšná společnost patří do skupiny sociálních podniků Etincelle. Ta dává práci 200 lidem s hendikepem. Provozuje kavárny, bistra a catering Mezi řádky, vlastní řemeslnou pekárnu, cukrářskou výrobu, několik pekařství, farmu, prádelnu a úklidové týmy. Ve všech sociálních podnicích pracují na pomocných pozicích lidé s mentálním nebo jiným zdravotním postižením. Unikátní sociální koncept „Mezi řádky“ funguje od roku 2019 rovněž jako franšíza. Důležitým cílem skupiny Etincelle je také hledat pracovní uplatnění pro lidi s hendikepem na běžném pracovním trhu.
