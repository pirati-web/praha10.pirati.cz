---
layout: post
category: blog
title: Na Desítce vznikne nová odlehčovací služba pro děti s postižením a poruchou autistického spektra
date: '2021-04-19'
author: Mediální team
image: articles/2021/2021-04-19-mesic-ekologicke-osvety-1.jpg
tags:
  - Životní prostředí
comments: true
---

**Na území desáté městské části vznikne nová pobytová odlehčovací služba pro děti se zdravotním znevýhodněním. Tu budou moci využívat zejména rodiče nebo pečovatelé dětí s mentálním a kombinovaným znevýhodněním, ale i s poruchou autistického spektra. Jak minulé pondělí potvrdili zastupitelé městské části, tato sociální služba bude sídlit v přízemí nově rekonstruované budovy na adrese U Vršovického nádraží 30/30 a bude ji provozovat Dětské centrum Paprsek, příspěvková organizace pražského magistrátu.**

Služba začne fungovat v průběhu letošního roku a [Dětské centrum Paprsek](https://www.dcpaprsek.org/nase-sluzby/)  si prostor pronajme za zvýhodněné nájemné výši 550,- Kč/m2/rok. Smlouvu o smlouvě budoucí nájemní schválilo v pondělí 12. dubna Zastupitelstvo MČ Praha 10. „_U nás na Desítce žije téměř 200 rodin s dětmi s handicapem. V hlavním městě však citelně chybí pobytové odlehčovací služby, které by pečujícím rodinám umožnily poskytnout podporu, možnost odpočinku a regenerace. Například přes víkend nebo v čase dovolené. Nejbližší možnost takové služby je třeba až v Mladé Boleslavi nebo v Náchodě. Proto mě velmi těší, že můžeme vzniku tak potřebné služby pomoci poskytnutím vhodných prostor a příznivým nájemným. Celý objekt je bezbariérový, konkrétně tento prostor má podobu bytu s kuchyní, bezbariérovou koupelnou a toaletou, dalším samostatným WC a několika pokoji. I poloha bytu je pro poskytování služby ideální_,“ popisuje náš radní MČ Praha 10 pro zdravotnictví a sociální oblast Michal Kočí.

„_Klienty pobytové odlehčovací služby jsou primárně rodiny dětí s kombinovaným postižením, které o děti intenzivně pečují a musejí si někdy odpočinout, načerpat nové síly, vyřídit si nezbytné záležitosti, případně vyřešit své zdravotní problémy. Dočasná péče, kterou bude Paprsek klientům poskytovat, může být na víkendy ale také na týden podle potřeb jednotlivých rodin,_“ upřesňuje Ivana Hejlová, ředitelka Dětského centra Paprsek.

Podle Mileny Johnové (PRAHA SOBĚ), radní hl. m. Prahy pro zdravotnictví a sociální politiku, „_je současná kapacita pobytových odlehčovacích služeb pro rodiny s dětmi se zdravotním znevýhodněním prakticky nulová“. „Odlehčovací služby přitom patří mezi zcela klíčové nástroje podpory rodin. Jako radní hlavního města velmi usiluji o rychlý rozvoj pomoci rodinám, ohroženým vyčerpáním z náročné péče. Postupně chceme do roku 2023 vytvořit síť nových zařízení na různých místech Prahy, aby se zlepšila místní dostupnost. Služba na Praze 10 by měla být první z nich a pevně doufám, že začne fungovat již na sklonku tohoto léta_,“ říká radní Johnová.
