---
layout: post
category: blog
title: 'MČ Praha 10 stojí vandalismus v parcích přes 160 tisíc korun ročně'
date: '2021-06-23'
authorId: jana.komrskova
image: articles/2021/2021-06-23-mc-praha-10-stoji-vandalismus-v-parcich-pres-160-tisic-korun-rocne-1.jpg
tags:
  - rekonstrukce
  - mobiliář
  - životní prostředí
comments: true
---

MČ Praha 10 se dlouhodobě potýká s vandalismem ve svém veřejném prostoru. Náklady na opravy mobiliáře v parcích se za posledních osm let vyšplhaly na bezmála 1,3 milionu korun, tedy více než 160 tisíc korun ročně. Desítka nyní zpracovala vizuální materiály, na nichž názorně ukazuje křiklavé příklady poničení svých venkovních prvků.

Nelichotivým evegreenem jsou opravy poškozených vodních kaskád v Malešickém parku a v parku Malinová-Chrpová. „Za posledních osm let stály nutné opravy přes 722 tisíc korun. Nejčastějím důvodem oprav je koupání se a odhazování věcí a odpadků do kaskád. Ty následně ucpou filtry a spálí čerpadla, která pumpují vodu zpět do oběhu. Potýkáme se rovněž s krádežemi výpustných ventilů, nebo poškozováním pítek a fontán, kde jsou náklady téměř 300 tisíc,” upřesňuje naše místostarostka Jana Komrsková, která má v gesci životní prostředí, a tedy i správu parků a dalších veřejných prostranství. Místostarostka zároveň zdůrazňuje, že částky zahrnují opravdu jen opravy, nikoliv výrazně vyšší náklady na pořizování nových prvků namísto nefukčních.

„Častým jevem je také poškozování knihovniček, laviček, košů nebo postřikovačů. Ať už rozbíjení, nebo posprejování. Je smutné, když musíme pravidelně investovat do oprav něčeho, co má sloužit nám všem a pár jedinců to bezdůvodně ničí. Přitom bychom mohli zbytečně vynaložené desítky tisíc korun investovat do dalšího zlepšování veřejného prostoru,” říká místostarostka Komrsková.

Městská část se proto rozhodla občanům na konkrétních příkladech demonstrovat, jak vandalismus vypadá v praxi. Fotografie poničeného mobiliáře doprovozené sumou, kterou radnice ročně vynaloží na opravy, umístí na své sociální sítě i přímo do veřejného prostoru. „Chceme občany přimět, aby si naplno uvědomili finanční i estetické důsledky pro městskou část. A zároveň také ty funkční, zejména u vodních prvků jejich poškozování bohužel často vede k tomu, že je musíme dočasně vyřazovat z provozu,” vysvětluje Jana Komrsková.






