---
layout: post
category: blog
title: Sociální a návazné služby v Praze 10 se budou rozvíjet podle nového plánu. Do jeho realizace se může zapojit každý zájemce.
date: '2021-01-27'
author: Mediální team
image: articles/2021/2021-01-27-socialni-a-navazne-sluzby-v-praze-10-se-budou-rozvijet-podle-noveho-planu.png
tags:
  - Sociální služby
comments: true
---

**MČ Praha 10 má střednědobý plán rozvoje a udržitelnosti sociálních a návazných služeb na svém území. Dokument zpracovaný na období 2021 – 2024 včera schválilo Zastupitelstvo desáté městské části. Desítka si v něm, ve spolupráci s občany a místními neziskovými organizacemi ze sociální oblasti, stanovila osm priorit, které bude konkrétně naplňovat prostřednictvím akčních plánů. I nadále bude rozšiřovat spolupráci sociálního a bytového odboru směrem k dluhovému poradenství, nově začne letos fungovat nízkoprahové zařízení pro děti a mládež.**

Střednědobá strategie rozvoje a udržitelnosti sociálních a návazných služeb vznikla metodou komunitního plánování, kterou MČ Praha 10 využívá již od roku 2004.  **„**_V praxi to znamená, že na plánování se podílí triáda tvořená městskou částí, poskytovateli a občany. Služby poskytované jednotlivými aktéry na sebe tak mohou dobře navazovat a doplňovat se. A samozřejmě lze velmi efektivně reagovat na okamžité potřeby lidí, pro něž jsou určené,“_vysvětluje Michal Kočí náš radní pro sociální oblast.  _„Sociální služby může časem potřebovat každý z nás či našich blízkých. Zapojit se do tvorby jejich sítě může opravdu každý – uživatel, nezisková organizace či ten, kdo má o problematiku seriózní zájem.“_

Městská část komunikuje s širokou paletou občanů a organizací pravidelně, například v roce 2019 se jednání pracovních skupin celkem zúčastnilo (i opakovaně) přibližně 300 účastníků, úřad má navázanou spolupráci se stovkou poskytovatelů sociálních a návazných služeb. Registrované sociální služby a služby návazné významně podporuje také prostřednictvím každoročně vyhlašovaného dotačního programu. Sama radnice v uplynulých dvou letech nastavila úzkou spolupráci sociálního a bytového odboru. Již v červnu 2019 otevřela [kontaktní centrum bydlení](https://praha10.cz/urad-mc/odbory/odbor-bytu-a-nebytovych-prostor/oddeleni-bytu-a-nebytovych-prostor/kontaktni-centrum-bydleni).  _„To funguje jako centrální poradenské místo pro osoby v bytové nouzi. Pracovnice centra lidem poradí například s vyplněním žádosti o obecní byt, a v případě potřeby předají kontakt na poradnu, právníka či konkrétní oddělení úřadu práce. Nadále chceme služby Centra rozšiřovat směrem k prevenci dluhů,“_  popisuje radní Kočí.

Velký důraz bude městská část v tomto roce věnovat prioritnímu cíli „Služby a programy pro rodiny, děti a mládež ohrožené rizikovými sociálními jevy“. U Botiče nově otevře nízkoprahové zařízení pro děti a mládež.  _„Tato bezplatná služba bude fungovat jako prevence proti sociálnímu vyloučení. Zkušení odborníci budou systematicky pracovat s dětmi a dospívajícími, kterým nabídnou zázemí k smysluplnému využití volného času a pomoc s řešením jejich problémů,“_  říká Michal Kočí.

Terénní či pobytové služby (tři domovy seniorů, dva domovy se zvláštním režimem) pro seniory koordinuje na celém území městské části její příspěvková organizace, Centrum sociální a ošetřovatelské pomoci. Kromě toho Desítka spolupracuje se 46 poskytovateli, kteří pečují o seniory a osoby s různým druhem zdravotního postižení.

Více o sociální oblasti a komunitním plánování sociálních a návazných služeb lze nalézt na portálu  [https://desitkapomaha.cz/](https://desitkapomaha.cz/).