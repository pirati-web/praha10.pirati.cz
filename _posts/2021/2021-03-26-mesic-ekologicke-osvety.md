---
layout: post
category: blog
title: Měsíc ekologické osvěty! Na MČ Praha 10 bude Duben bez odpadů
date: '2021-03-26'
author: Mediální team
image: articles/2021/2021-03-26-mesic-ekologicke-osvety-1.jpg
tags:
  - Životní prostředí
comments: true
---

Na tradiční zapojení do celostátní akce „Ukliďme Česko“ navazuje MČ Praha 10 vlastní osvětovou kampaní. V rámci Dubna bez odpadů bude Desítka svým občanům radit, jak předcházet vzniku odpadu, jak snižovat jeho objem a správně třídit. Bude při tom spolupracovat s řadou profesních organizací či školami na svém území.

Iniciativa „Společně ukliďme Prahu 10“ (tradiční součást akce „[Ukliďme Česko](https://www.uklidmecesko.cz/)“) bude letos, vzhledem k aktuální epidemické situaci, specifická. S pytlem a pracovními rukavicemi občané v sobotu 27. března nemohou vyrazit hromadně. „Spojte úklid s procházkou nebo poznáním nových míst na Desítce,“  [vyzývá proto radnice.](https://www.facebook.com/events/890224351766695)  Některé tradiční desítkové úklidy pak proběhnou v případě příznivější situace v pozdějším termínu (v rámci druhé národní kampaně  [„Ukliďme svět“](http://www.uklidmesvet.cz/)).

Městská část zároveň nechce, aby zůstalo pouze u jednorázových aktivit, proto přichází s měsícem plným „odpadové osvěty“. „Občané se od nás dozvědí řadu praktických informací. Hodně předmětů, které plánujeme vyhodit do kontejneru, může ještě najít využití jinde a jinak. Sešlapávat odpad je mnohem důležitější, než se zdá. A ke třídění jsme vytvořili velmi podrobný materiál, kam co patří,“ shrnuje naše 1. místostarostka městské části Jana Komrsková, která má v gesci mj. životní prostředí.

Dva základní informační vizuály už visí po celém území Desítky, následovat bude spousta dalších podrobnějších materiálů. „Ty budou rozdělené podle základních oblastí, které jsme si identifikovali, a to jsou: odmítni, redukuj, použij zas, recykluj a pěstuj. Zároveň budeme speciálně upozorňovat na fungování klasických i mobilních sběrných dvorů nebo možnosti, jak nám obyvatelé mohou hlásit podněty. Pokud jim někde chybí kontejner na tříděný odpad, mohou nově psát na speciálně zřízený mail  [bezodpadu@praha10.cz](mailto:bezodpadu@praha10.cz),“ říká 1. místostarostka Komrsková.

Na sociálních sítích se postupně budou objevovat i materiály či zajímavosti profesních organizací, které Desítka oslovila. Dlouhodobě na edukaci spolupracuje se společností odpadového hospodářství  [AVE Pražské komunální služby a.s.,](https://www.ave.cz/cs/praha/ave-prazske-komunalni-sluzby)  nově navázala kooperaci například s organizací  [Každá plechovka se počítá](https://www.facebook.com/kazdaplechovkasepocita/), jejíž kontejner v podobě plechového srdce bude na Desítku instalovaný. Kreativní duo ([2Lehrerinen](https://www.facebook.com/2Lehrerinen)) učitelek ze ZŠ Karla Čapka pak vytvoří originální online únikovou hru s odpadovou tematikou doplnit.

Kampaní chceme lidi motivovat k lepší osobní odpovědnosti při nakládání s odpadem a komplexnějšímu přemýšlení o této tematice. Těší nás, že se nám v souvislosti s přípravou aktivity podařilo prohloubit spolupráci s některými organizacemi a aktivními občany a navázat nová partnerství. V aktivitách budeme pokračovat i po skončení Dubna bez odpadů.

![Měsíc ekologické osvěty! Na MČ Praha 10 bude Duben bez odpadů](/assets/img/articles/2021/2021-03-26-mesic-ekologicke-osvety-1.jpg)

