---
layout: post
category: blog
title: Parčík v Rybalkově ulici dostane nový háv. Bude mít jezdecké schody i „vodní koleje“
date: '2021-03-01'
author: Mediální team
image: articles/2021/22021-03-01-parcik-v-rybalkove-ulici-dostane-novy-hav-1.jpg
tags:
  - Životní prostředí
  - Veřejné prostory
comments: true
---

**Po zimní přestávce pokračuje MČ Praha 10 ve výrazné úpravě parčíku v Rybalkově ulici. Na místě dojde k revitalizaci zeleně, výsadbě nových stromů, vznikne nová parková cesta a obmění se mobiliář. Dominantou budou terénní jezdecké schody vložené do plochy trávníku. Vytvoří se tak stezka zvýrazňující vstup do Havlíčkových sadů – Grébovky.**

Další zajímavostí bude pítko s vodním prvkem, který bude mít na dně vytlačený motiv kolejí. „Ty připomenou v těchto místech žijícího podnikatele  [Moritze Gröbeho](https://cs.wikipedia.org/wiki/Moritz_Gr%C3%B6be), jehož firma se zabývala stavbou železničních tratí, a který si nechal vybudovat sousední zahradní areál, nynější Havlíčkovy sady,“ vysvětluje Jana Komrsková (Piráti), místostarostka MČ Praha 10 pro oblast životního prostředí.

Ta zdůrazňuje, že o celém konceptu nového parčíku radnice diskutovala také se zástupci místní komunity. „A domluvili jsme se na spolupráci, například při výběru vhodných textů do připravovaného poeziomatu, který bude rovněž součástí prostoru. Zároveň jsme zohlednili připomínky občanů a v některých bodech upravili projekt tak, aby odpovídal i představám místních,“ říká Jana Komrsková.

Městská část obyvatele rovněž s předstihem upozornila na plánované kácení dvou akátů, jež jsou ve špatném zdravotním stavu. „To proběhne v průběhu března. Místo těchto stromů, které by mohly být pro okolí brzy nebezpečné, do parčíku vysadíme čtyři jerlíny japonské,“ konkretizuje místostarostka Komrsková.

Revitalizace parku bude probíhat do prázdnin tohoto roku, celkové náklady budou 7 milionů korun.
