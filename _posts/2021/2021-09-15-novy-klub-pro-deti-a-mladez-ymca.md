---
layout: post
category: blog
title: 'V Praze 10 funguje nový klub pro děti a mládež, provozuje ho YMCA'
date: '2021-09-15'
author: Mediální team 
image: articles/2021/2021-09-15-novy-klub-pro-deti-a-mladez-ymca-1.jpg
tags:
  - nízkoprahový klub pro děti a mládež
  - YMCA
comments: true
---

Praha 10 má konečně svůj nízkoprahový klub pro děti a mládež! Zařízení s názvem „[Decima](http://www.praha.ymca.cz/decima)“ provozuje nejstarší mládežnická organizace na světě – YMCA. V úterý 14. září proběhlo jeho oficiální slavnostní otevření. Klub slouží dětem a mladistvým z Desítky (ve věku 6-19 let), ohroženým společensky nežádoucími jevy.

Decima je otevřená každý všední den odpoledne a návštěvníci mají k dispozici jak vnitřní a venkovní prostory pro zájmové činnosti, tak sociální pracovníky připravené pomoci jim se všemi školními i osobními problémy. „_Jedná se o sociální službu, která v naší více než stotisícové městské části dlouhodobě chyběla, a o jejíž vznik jsem se snažil již ze své tehdejší pozice úředníka sociálního odboru. Po dlouhých deseti letech se nám to povedlo. Postavili jsme novou budovu a zkultivovali přilehlý pozemek v klidné lokalitě mezi Botičem a sportovišti Lokomotivy Vršovice. Díky nově vzniklému klubu dochází k synergickému propojení terénní sociální práce, zaměřené na neorganizovanou mládež, se stabilním zázemím klubu. Zároveň tím vhodně doplňujeme naše aktivity na poli sociální a rodinné politiky_,“ zdůrazňuje náš radní MČ Praha 10 pro sociální oblast Michal Kočí.

Na provozovatele nízkoprahového klubu vypsala radnice výběrové řízení, v němž uspěla nejstarší světová mládežnická organizace YMCA. V samotné metropoli se jedná o její třetí zařízení tohoto typu. „_Naši klienti se v klubu mohou věnovat mnoha rozličným aktivitám. Hlavní místnost je rozdělená do dvou polovin, přičemž jedna je věnovaná deskovým a dalším hrám, druhá pak pohybovému vyžití na žíněnkách či u boxovacího pytle. Na zahradě nechybí multifunkční sportovní hřiště s pryžovým povrchem na bázi přírodního kaučuku,_“ popisuje Petr Bruna, ředitel YMCA Praha. „_Jedna místnost je pak vyčleněná pro individuální práci našich sociálních pracovníků s klienty, kteří o ni budou mít zájem,_“ dodává ředitel Bruna.

Nízkoprahový klub zároveň od září organizuje aktivity nejrůznějšího zaměření. Na slavnostní otevření navazuje Decifest s hudbou či výtvarným workshopem, pátky jsou věnované tematickým blokům; ten nejbližší 17. září procvičování mozkových závitů při zábavných kvízech, rébusech a hrách. Ostatní dny patří pravidelným rozvojově zájmovým činnostem (například středy vaření a čtvrtky fotbalu bez rozhodčího, kde se počítají body i za fair play).

„_Paletu aktivit, ať už pro organizované nebo individuální vyžití, plánujeme postupně rozšiřovat, velmi cenná pro nás bude zpětná vazba samotných návštěvníků_,“ říká Petr Bruna.

„_YMCA už má u nás za sebou léto převážně terénní práce, během něhož o aktivitách klubu dávala občanům cíleně vědět. Maximálně jí pomůžeme, aby se na našem území velmi rychle ´zabydlela´, navázala kontakty s ostatními organizacemi a naplno se zapojila do procesu plánování sociálních a návazných služeb na našem území. Velký dík pak pochopitelně patří všem kolegům, kteří se na vzniku dětského klubu podíleli_,“ dodává radní Kočí.

Po volbách 2018 jsme jako desítkoví Piráti zřízení klubu pro mládež přenesli z desítkového pirátského programu do programového prohlášení Rady MČ Praha 10. Naplnili jsme tak další bod našeho programu, s kterým předchozí vedení radnice měla mnohé potíže, o kterých jsme psali dříve  [zde](https://pirati10.cz/vybudovani-nizkoprahoveho-klubu-pro-mladez-se-ukazalo-byt-pro-koalici-prilis-vysokym-cilem/).

![Obrázek 1](https://a.pirati.cz/praha10/articles/2021/2021-09-15-novy-klub-pro-deti-a-mladez-ymca-1.jpg)
![Obrázek 2](https://a.pirati.cz/praha10/articles/2021/2021-09-15-novy-klub-pro-deti-a-mladez-ymca-2.jpg)
![Obrázek 3](https://a.pirati.cz/praha10/articles/2021/2021-09-15-novy-klub-pro-deti-a-mladez-ymca-3.jpg)
![Obrázek 4](https://a.pirati.cz/praha10/articles/2021/2021-09-15-novy-klub-pro-deti-a-mladez-ymca-4.jpg)
![Obrázek 5](https://a.pirati.cz/praha10/articles/2021/2021-09-15-novy-klub-pro-deti-a-mladez-ymca-5.jpg)
