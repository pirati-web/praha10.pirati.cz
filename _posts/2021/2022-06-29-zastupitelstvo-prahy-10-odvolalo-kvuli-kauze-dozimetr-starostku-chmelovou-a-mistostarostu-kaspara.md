---
date: 2022-06-29
category: blog
title: 'Zastupitelstvo Prahy 10 odvolalo kvůli kauze Dozimetr starostku Chmelovou a místostarostu Kašpara'
layout: post
author: mediální tým
image: articles/2022/2022-06-29-zastupitelstvo-prahy-10-odvolalo-kvuli-kauze-dozimetr-starostku-chmelovou-a-mistostarostu-kaspara.jpg
tags:
---

###### **Zastupitelstvo** **MČ Praha 10** **vyjádřilo na svém jednání v pondělí 27.6.2022 nedůvěru starostce Renatě Chmelové a místostarostovi Davidu Kašparovi z hnutí STAN a hlasovalo pro jejich odvolání. A to hlavně z důvodu jejich blízkých vazeb na vedení pražské organizace hnutí STAN.**

Piráti požadovali:

-   vysvětlit původ finančních prostředků od hnutí STAN na kampaň do komunálních a senátních voleb;
-   rozptýlení obav, že finanční prostředky nepochází z trestné činnosti;
-   objasnění jejich dohod o rozdělení nominací na Praze 10 a vazeb na bývalého náměstka Hlubučka;
-   v neposlední řadě sdělení, jaká opatření pražská organizace STAN přijala, aby se příčiny současné korupční kauzy neopakovaly.

David Kašpar je místopředsedou pražského STAN a tím byl pravou rukou Petra Hlubučka a je tedy pravděpodobné, že o tom, co dělal po Praze exnáměstek Petr Hlubuček věděl. Oba odvolaní politici měli velký vliv na nakládání s obecními pozemky, rozdělování městských dotací i obsazovaní pozic v orgánech městské části Praha 10.

_”Bývalá starostka Chmelová i bývalý místostarosta Kašpar dostali příležitost otázky zastupitelů vysvětlit. Ani jeden to však neudělal. Proto jsme upravili usnesení z původního “bere na vědomí informaci” na “odvolává z jejích funkcí,”_ vysvětluje naše místostarostka MČ Praha 10 Jana Komrsková.

_„Čtyři z pěti zastupitelských klubů chtěli vysvětlení jejich vazeb na Petra Hlubučka. Když to nedokázali vysvětlit, pro jejich odvolání hlasovali všichni zastupitelé napříč politickým spektrem, kromě zástupců uskupení VLASTA/STAN,”_ doplňuje místostarosta Petr Beneš.

**Piráti mají za to, že oba odvolaní politici musí veřejnosti jednoznačně vysvětlit, že jejich konání ve veřejných funkcích nebylo, ať už vědomě či nevědomě, součástí organizované zločinecké skupiny kolem bývalého náměstka a předsedy pražského STAN Petra Hlubučka, a že financování jejich kampaně v blížících se komunálních a senátních volbách není napojené na fungování zločinecké skupiny v** [**kauze Dozimetr**](https://www.seznamzpravy.cz/clanek/domaci-politika-pirati-chteji-vysvetleni-na-spojeni-stan-s-redlem-se-pry-ptali-uz-davno-206590).

Obavu z možného napojení Davida Kašpara na Petra Hlubučka v úterý 28.6.2022 večer potvrdila i pražská konference STAN, když ho sesadila z první desítky magistrátní kandidátky až na nevolitelné 29. místo.
