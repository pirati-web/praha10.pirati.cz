---
date: 2024-03-27
category: blog
title: 'Zajištění bezpečnosti a pořádku v lokalitě Průběžná, Nučická a okolí'
layout: post
author: mediální tým
image: articles/2024/2024-03-27-zajisteni-bezpecnosti-a-poradku-v-lokalite-prubezna-nucicka-a-okoli.jpg
tags:
---


###### **Dlouhodobě zanedbaná veřejná prostranství, chybějící péče o obecní majetek, všudypřítomné graffiti, nepronajaté obchody, odpadky, v podloubí přespávající osoby bez domova, rušivý provoz automyčky, nedostatečná informovanost občanů a neochota řešit situaci místních ze strany radnice Prahy 10.**

###### **Vše uvedené přivedlo místní obyvatele lokality Nučická – Průběžná na jednání Zastupitelstva MČ Praha 10 konaného 25.3. – 26.3.2024.**

Díky pomoci Pirátu Praha 10 se podařilo na program jednání zastupitelstva zařadit samostatný tématický bod, který se situaci místních věnoval. Nikdo z radních totiž na občany zaslané podání radě městské části Praha 10, jehož znění uvádíme níže, neozval.

Projednání bodu skončilo nakonec dílčím úspěchem – podařilo se zaktivovat radního pro oblast bezpečnosti, pana Radka Lojdu (TOP09), který přislíbil svolat schůzku zástupců všech dotčených SVJ a BD.

Piráti vyzvali rovněž  [uvolněného zastupitele pro komunikaci a digitalizaci, pana Adama Šilara](https://praha10.cz/vedeni-a-sprava-mc/zastupitelstvo-mc/usneseni/agenttype/view/usneseni/54944/zastupitelstvo-8-)  (KDU-ČSL), aby s místními obyvateli nastavil efektivní formu komunikace.

Piráti zůstávají s místními občany v kontaktu a vývoj situace nadále sledují.

Po zveřejnění lze videozáznam i stenozáznam z předmětného jednání zastupitelstva nalézt [zde](https://praha10.cz/vedeni-a-sprava-mc/zastupitelstvo-mc).

![](https://pirati10.cz/wp-content/uploads/2024/03/NP-MCP10-Prubezna-1801-1804-300x225.jpg)

Podloubí na Průběžné, ve kterém pravidelně přespávají osoby bez domova

![](https://pirati10.cz/wp-content/uploads/2024/03/Chodnik-pozemek-MCP10-Prubezna-1823-300x225.jpg)

Dlouhodobý stav místního chodníku

----------

Podání Radě městské části Praha 10  
prostřednictvím: Odd. rady a zastupitelstva – Lady Kubištové  
Vinohradská 3218/169  
100 00 Praha 10

**Žádost o zajištění bezpečnosti a pořádku v lokalitě Průběžná, Nučická a okolí, kterou podávají obyvatelé domů ulic Nučická, Průběžná, Krupská, Ke Strašnické a Dubečská prostřednictvím svých volených zástupců – předsedů SVJ a BD**

Vážení členové Rady MČ Praha 10,

obracíme se na Vás s naším podáním ve formě žádosti.

Žádáme vás tímto o:

1.  Projednání bodu „Zajištění bezpečnosti a pořádku v lokalitě Průběžná, Nučická a okolí“ Radou MČ Praha 10.
2.  Zařazení uvedeného bodu jako samostatný bod na program nejbližšího jednání Zastupitelstva MČ Praha 10 s přijetím souhlasného usnesení o přijetí opatřeních pro zajištění bezpečnosti a pořádku v dané lokalitě.
3.  V obou případech žádáme, aby při projednávání dostali naši zástupci prostor k vyjádření, jelikož hodláme o situaci v okolí našeho bydliště zevrubně informovat nejen členy Rady MČ Praha 10, ale i všechny volené zástupce zastoupené v Zastupitelstvu MČ Praha 10.

Vysvětlení:

Důvodem pro naši aktivitu je dlouhodobá špatná bezpečnostní a pořádková situace v okolí – neuklizené chodníky, neudržovaná zeleň, nepořádek u popelnic, rušení nočního klidu provozem myčky a zejména častý výskyt osob bez domova. Ty se soustřeďují v podloubí u 20 let nepronajatých nebytových prostor, přespávají zde, obsadily lavičky v parcích, ničí dětská hřiště a v poslední době začaly aktivně oslovovat kolemjdoucí ženy. O rušivých dopadech provozu myčky na kvalitu života v místě jsme vás informovali loni ma jednání Zastupitelstva MČ Praha 10, konkrétně 26. 6. 2023.

Naši nespokojenost a obavy ještě zvýšilo zjištění, že bez předběžné komunikace s občany rozhodla Rada MČ Praha 10 o pronájmu nebytových prostor v domě Nučická 40 společnosti DROP IN. Toto rozhodnutí považujeme za zcela nevhodné s ohledem na bezprostřední sousedství mateřské školky, blízkost řady parků a dětských hřišť a hustou bytovou zástavbu.

I proto jsme začali zvažovat uspořádání petice proti otevření ordinace DROP IN.

Domníváme se, že vystupování současné Rady MČ Praha 10:

-   je v příkrém rozporu s bodem 6 jejího vlastního  [programového prohlášení pro období 2022 – 2026](https://praha10.cz/vedeni-a-sprava-mc/rada-mc/zakladni-informace/programove-prohlaseni), které zní: „prosazujeme transparentní řízení MČ Praha 10 a férové informování občanů o činnosti zastupitelstva a rady prostřednictvím škály tištěných i online nástrojů“;
-   není v souladu s principy agendy MA21, ke které se MČ Praha 10 hlásí, např. „projednávat záměry s veřejností včas, dokud se dají ještě měnit“;
-   v neposlední řadě nekoresponduje s Koncepcí rodinné politiky pro období 2024 – 2030, která sice uvádí „Opatření 3.2 Podpora zapojování rodin do komunitního a sousedského života v jednotlivých lokalitách Prahy 10“, přesto jsme nebyli do zásahu v místě našeho bydliště ze strany MČ Praha 10 nijak zapojeni, byť bychom o to velice stáli. Nakonec sám místostarosta David Kašpar na našem setkání 28. 2. 2024 připustil, že komunikaci s občany MČ Praha 10 podcenila.

Žádáme, aby:

-   Rada MČ Praha 10 přehodnotila své usnesení o pronájmu nebytových prostor společnosti DROP IN v Nučické 40 a nalezne vhodnější místo pro poskytování těchto nepochybně užitečných služeb;
-   Rada MČ Praha 10 přijala opatření vedoucí ke zkvalitnění péče o bezpečnost a pořádek v dané lokalitě;
-   Rada MČ Praha 10 zřídila komunikační platformu „MČ Praha 10 – občané / místní SVJ“, k řešení bezpečnosti, která se bude v tříměsíčním intervalu scházet a vyhodnocovat realizovaná opatření ze strany MČ Praha 10.Žádáme starostu MČ Praha10, pana Martina Valočice, o písemnou zpětnou vazbu s návrhem dalšího postupu.
-   Samozřejmě jsme připraveni k dalším osobním jednáním.

Děkujeme za Vaši pozornost, kterou věnujete naší záležitosti a těšíme se na kvalitní a rychlé řešení situace.

Jménem obyvatel ulic Nučická, Průběžná, Krupská, Ke Strašnické a Dubečská.
