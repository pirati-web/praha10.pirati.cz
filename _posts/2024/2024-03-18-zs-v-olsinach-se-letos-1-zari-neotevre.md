---
date: 2024-03-09
category: blog
title: 'ZŠ V Olšinách se letos 1. září neotevře'
layout: post
author: mediální tým
image: articles/2024/2024-03-18-zs-v-olsinach-se-letos-1-zari-neotevre.jpg
tags:
---


###### **Zápisy do základních škol zřízených MČ Praha 10 se uskuteční 3. a 4. dubna 2024.**

###### **V přehledu základních škol budete tu V Olšinách hledat marně. Přes veškeré sliby radních se neotevře. A až se jednou otevře, nepřivítá slibovaných 360 žáků ale pouze 250!**

Důvod?

#### Při projektování i na staveništi se děly divy

Při projektování rekonstrukce školy tehdejšímu radnímu pro oblast školství, Davidovi Kašparovi (VLASTAN),  [krom jiného](https://www.facebook.com/photo/?fbid=1621502961584723&set=a.536327653435598), uniklo, že by se mělo myslet i na odborné učebny. Třeba pro výuku fyziky či chemie. Tyto učebny se do budovy projektují až nyní. I to způsobí snížení kapacity školy.

Nedávno došlo k překvapivému zjištění naprosto nevyhovujícího stavu stropních konstrukcí v nové budově. Technologie opravy se konzultovala s projektantem a TDS i s památkáři. Znepokojivý je fakt, že zásadní činnosti TDS a BOZP na stavbě vykonávaly Prahou 10 neschválené osoby, což dokládají výstupy z mimořádné kontroly zaměřené na zadávání veřejných zakázek malého rozsahu vedené úřadem na základě Příkazu jeho tajemnice.

#### Radní seznali, že otevření školy je nad jejich vlastní síly

Již 26. 9. 2023  [požádali](https://praha10.cz/Portals/0/106_zverejnene_zadosti/2024/B%C5%99ezen/P10-091024-2024-Priloha%20c_%204.pdf?ver=2024-03-05-081754-273)  o přerušení správního řízení ve věci zápisu nové základní školy do rejstříku škol a školských zařízení, který ani v březnu nebyl obnoven.

Na práci vedoucí k zprovoznění školy si  [najali á 600 tis. Kč (bez DPH)](https://smlouvy.gov.cz/smlouva/27797635?backlink=sb6mo)  externistu, Ing. Karla Broma. Ten musí vše potřebné zajistit do 30.9.2024, jinak se škola od 1. září 2025 opět neotevře.

#### I letos některé děti čeká „losovačka“

V Praze 10 je v současné době v ZŠ otevřeno celkem 311 kmenových tříd (bez započítání přípravných tříd). Při průměrném počtu 24 žáků na třídu na prvním i druhém stupni bude potřeba v následujících letech otevřít až 343 kmenových tříd. Situace se ale bude lišit v jednotlivých lokalitách MČ Praha 10.

V lokalitách Strašnice a Vršovice + Vinohrady – východ budou kapacity ZŠ dostačující. V ostatních lokalitách (Vršovice + Vinohrady – západ a Záběhlice) počet žáků současnou reálnou kapacitu ZŠ převýší.

Zdá se, že děti z oblasti Záběhlic a Zahradního města „losovačce“ o umístění v tamějších ZŠ neuniknou.

Uvedené trendy potvrzuje loni zveřejněná  [Prognóza obyvatel a veřejné vybavenosti v Praze v roce 2022](https://iprpraha.cz/assets/files/files/66ecd51af6ff7f8dfa600cac4d0e567f.pdf)  od IPR Praha i  [Demografická studie MČ Praha 10](https://praha10.cz/Portals/0/docs/O%C5%A0K/VS%20Demografick%C3%A1%20studie%20P10%20roz%C5%A1%C3%AD%C5%99en%C3%A1%201.2.24.pdf?ver=2024-03-13-130219-720).

#### Kampaň bude!

I když se ZŠ V Olšinách neotevře, kampaň o škole V Olšinách brzy bude.

MČ Praha 10 uzavřela  [smlouvu](https://smlouvy.gov.cz/smlouva/25963807?backlink=256dp)  s Ing. Mgr. Tomášem Kolderem za 385 tis. Kč bez DPH, která mj. obsahuje vytvoření loga a příbuzných vizuálních assets k ZŠ V Olšinách či Komunikační kampaň na sociálních sítích a správu sociálních sítí – platforma Meta – Facebook a Instagram.

#### ZŠ ve VŠFS?

Není vyloučeno, že se brzy dočkáme ZŠ v budově Vysoké školy finanční a správní.

Praha 10 totiž uzavřela  [objednávku za 485 tis. Kč s DPH](https://smlouvy.gov.cz/smlouva/27589487?backlink=anze4)  na zpracování provozně dispozičního konceptu – adaptace stávajícího objektu VŠFS Estonská na ZŠ.

Jedná se o obecní budovu, která je však až do roku, úsilím staronového vedení Prahy 10, až do roku 2031 pronajata výše zmíněné soukromé škole. Možná se nám rýsuje scénář, kdy si Praha 10 pronajme své vlastní prostory pro účely ZŠ od soukromého subjektu. Před tímto scénářem již v roce 2018  [Piráti varovali](https://pirati10.cz/vsfs-najem-za-hubicku/).  Tehdejším radním pro oblast školství je současný radní pro oblast školství O. Počarovský (TOP09).
