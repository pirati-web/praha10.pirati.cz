---
date: 2024-02-13
category: blog
title: 'Praha 10 pomáhá. Komu a k čemu? Opsaný nadační fond koalice budí kontroverze'
layout: post
author: mediální tým
image: articles/2024/2024-02-13-praha-10-pomaha-komu-a-k-cemu-opsany-nadacni-fond-koalice-budi-kontroverze.png
tags:
---

###### Bez námitek odsouhlasili v lednu koaliční zastupitelé založení Nadačního fondu (NF) Praha 10 pomáhá. A to i přesto, že opozice poukázala na řadu problematických pasáží i vyložené plagiátorství zakládací listiny Nadačního fondu. Celá věc budí podezření, že jde spíše o politický nástroj než o bohulibý způsob jak podpořit obyvatele MČ.

Předkladatelé  [**návrhu**](https://praha10.cz/vedeni-a-sprava-mc/zastupitelstvo-mc/usneseni/agenttype/view/usneseni/54899/zastupitelstvo-7-1) – starosta Valovič (ODS), místostarosta Kašpar (VLASTAN) a radní Počarovský (TOP09) – na námitky reagovali mlčením. Nápad založit na Praze 10 Nadační fond protlačili zastupitelstvem za nestandardně krátkou dobu.

Už zakládací listina i statut NF jsou nápadně podobné dokumentům Nadačního fondu Prahy 2. _“Jedná se o čistý  **plagiát**, a to včetně chyb. Praha 10 však za tuto práci formou copy and paste zaplatila AK Hartman, Jelínek, Fráňa a partneři 100 tisíc a částka zřejmě není konečná. Ještě více to tak podporuje podezření, že jde o akci poněkud narychlo,”_ upozorňuje náš zastupitel Michal Kočí.

S AK Hartman, Jelínek, Fráňa a partneři, která podklady k založení fondu Praze 10 dodala, se radnice dohodla 20. prosince 2023 a už 29. ledna 2024 byl návrh předložen zastupitelstvu. Budoucí fungování nadačního fondu má však více problematických míst. Jeho správní rada není apolitická a za svou činnost si nechá platit. Zasedne v ní jeden zastupitel, nepřekvapivě jde o zástupce koalice. Trojčlenná dozorčí rada je pak čistě politická a ani zde se nenašlo místo pro zástupce opozice.

_“Tento orgán bude mít možnost zřídit si své poradní orgány v podobě komisí či pracovních skupin. Dozorčí rada, která má ze své podstaty jen kontrolovat, bude navíc oprávněna navrhovat správní radě realizaci konkrétních projektů. V mimořádných případech pak může správní rada rozhodnout o poskytování nadačního příspěvku i bez podání písemné žádosti. To otevírá dveře korupci,”_ zmiňuje další problematické pasáže naše zastupitelka Bohdana Holá.

Piráti také ostře kritizují fakt, že funkce ve správní radě  **nejsou čestné**. Naopak, výši  **odměny sama sobě**  budou navrhovat přímo její členové.  **Náklady na správu NF mohou přesáhnout 30 % hodnoty ročních nadačních příspěvků**.

##### Komu vlastně pomůže?

Dle zakládací listiny je vymezení činnosti Nadačního fondu Prahy 10 velmi široké a jeho definování vágní.  
Chce pomáhat zejména osobám v tíživé sociální či zdravotní situaci, ohroženým dětem, fyzicky či mentálně handicapovaným seniorům.

Mezi hlavní cíle nadačního fondu patří podpora v sociální a zdravotní oblasti, školství, kultury, sportu a volnočasových aktivit, ochrany lidských práv a humanitární podpora znevýhodněných skupin či jednotlivců. Pro tyto účely bude nadační fond shromažďovat finanční prostředky na podporu své činnosti, stejně tak na pořádání kulturních, sportovních a společenských akcí a ochrana a rozvoj lidských práv, humanitárních hodnot a životního prostředí. Sama městská část do NF vložila půl milionu korun.

Relevantní připomínky opozice během zasedání zastupitelstva přešli předkladatelé návrhu mlčením, nebo dokonce hrozbou odebrání slova. Celou diskuzi k založení Nadačního fondu si sami pročtěte v [**záznamu zasedání zastupitelstva**](https://praha10.cz/Portals/0/docs/RaZ/steno/s2022-2026/steno_7_ZMC.pdf?ver=2024-02-06-091813-857) od str. 9 do str. 33.  
Návrh nakonec prošel 24 koaličními hlasy.
