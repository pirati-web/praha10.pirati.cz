---
date: 2024-06-25
category: blog
title: 'Nový školský kampus místo opuštěné vršovické radnice'
layout: post
author: mediální tým
image: articles/2024/2024-06-25-novy-skolsky-kampus-misto-opustene-vrsovicke-radnice.jpg
tags:
---

Loni se radnice Prahy 10 přestěhovala z chátrajícího sídla ve Vršovicích do pronajaté budovy na Vinici. Komplex budov ve Vršovicích zůstává prázdný, v jeho okolí se začínají vyskytovat ve zvýšené míře nežádoucí sociální jevy, dál chátrá, což výrazně zatěžuje obecní rozpočet.

Na jednání Zastupitelstva MČ Praha 10 [v pondělí 24.6.2024](https://praha10.cz/volene-organy/zastupitelstvo-mc/zapisy-a-stenozaznamy-ze-zasedani) se navíc zcela zřetelně ukázalo, že gesční radní pro řešení sídla radnice, pan místostarosta Tomáš Pek (TOP09) sice tvrdí, že existují tři možné scénáře, ale ve skutečnosti tlačí prodej či směnu s developerem. V tomto záměru má podporu zbylých členů současné vládnoucí koalice. Jiné řešení nepřipouští.

Pirátští zastupitelé přichází s návrhem, aby opuštěné kanceláře nahradily školní třídy. Například zdravotní škola, gymnázium, ale třeba i základní škola. Myslíme, že pan Pek by tento návrh měl přinejmenším projednat se zástupci hlavního města, než začne strašit veřejnost katastrofickými scénáři.

Považujeme za velmi zvláštní, že pan Pek jako zastupitel hlavního města se znalostí nedobré situace Prahy v oblasti středního školství, vůbec může uvažovat transakci se soukromým subjektem s pozemky na naprosto exkluzivním místě v širším centru města. A to bez jakýchkoliv snah prověřit možnosti hledat řešení s přirozeným partnerem v podobě hlavního města, které by pro obě strany bylo zajímavé a přijatelné.

Navíc má budova stavební povolení, které je možné snadno upravit. Nemusela by tak dál bezúčelně chátrat a neplatily by se miliony korun za její konzervaci.

Myšlenka využití budovy pro vzdělávací účely vyvolala u vládnoucí ODS, TOP09 a Koalice VLASTA až hysterický odpor s odkazem na údajnou ekonomickou nevýhodnost. Opak je pravdou.

Miliardy korun od pražského magistrátu určené pro akutní rozšíření školské infrastruktury mohou v případě vzniku školského kampusu ve Vršovicích posloužit současně jak školským účelům, tak recipročně pro řešení sídla desítkové radnice.

Vznik kampusu by zhatil připravovaný záměr prodeje bývalé radnice developerovi. Možná proto tak silný odpor a nevůle ze strany vládnoucí koalice připustit jinou možnost.
