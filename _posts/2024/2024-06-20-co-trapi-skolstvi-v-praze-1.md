---
date: 2024-06-20
category: blog
title: 'Co trápí školství v Praze 10?'
layout: post
author: mediální tým
image: articles/2024/2024-06-20-co-trapi-skolstvi-v-praze-1.jpg
tags:
---

###### Závěr školního roku a přípravy na školní rok následující vedou k bilancování nad stavem školství v naší městské části.

Stav školství v Praze 10 charakterizuje zejména převis dětí při zápisu do mateřských a základních škol, tedy nedostatečné kapacity školských zařízení. Tento vývoj by však pro současné radní neměl být žádným překvapením, jelikož již nejpozději v roce 2018 tento trend předvídala demografická studie. Současný radní pro oblast školství, pan O. Počarovský (TOP09), byl radním s totožnou gescí i v roce 2018. On tedy nyní sklízí důsledky svého předchozího rozhodování …

… a s ním bohužel rodiče a zejména děti.

#### Nedostatečné kapacity

V roce 2023  [bylo u zápisu](https://praha10.cz/Portals/0/106_zverejnene_zadosti/2024/%C4%8Cerven/P10-230897-2024-Priloha%20c_%201.pdf?ver=2024-06-11-121034-203)  na základní školu v Praze 10 1196 dětí, přičemž kapacita prvních ročníků činila 946 míst. Situace letos není o moc lepší, o umístění dítěte ze spádové oblasti  **se při zápisu losovalo v 6 ze 13 základních škol**  zřizovaných MČ Praha 10. I proto v současné době  [úředníci provádějí revizi školních prostor](https://praha10.cz/Portals/0/106_zverejnene_zadosti/2024/%C4%8Cerven/P10_226746_2024.pdf?ver=2024-06-18-133845-600), při které ověřují reálné kapacity škol. Situace je však napjatá tak, že se zvažuje i školní třída v domově seniorů.

Současná neutěšená situace nemusela vůbec nastat, kdyby v roce 2018, pouhý jeden den před koncem mandátu tehdejší vládnoucí Rady městské části, nedošlo k podpisu  [prodloužení nájmu soukromé Vysoké škole finanční a správní](https://pirati10.cz/vsfs-najem-za-hubicku/)  (VŠFS) do roku 2031, která užívá za velmi „přátelský nájem“ tři školské budovy u Heroldových sadů v ulicích Estonská a Kodaňská. Kapacita budov činí cca 600 míst, které by se nyní pro řešení nedostatku kapacit základního školství velmi hodily.

Je smutným paradoxem, že si aktuálně zadala MČ Praha 10  [zpracovat provozně dispoziční koncept – adaptace stávajícího objektu VŠFS na základní školu](https://praha10.cz/Portals/0/106_zverejnene_zadosti/2024/Duben/P10-142432-2024-Priloha%20c_%201.pdf?ver=2024-04-10-091725-227). Zdá se, že hrozí situace, kdy  **si městská část bude od soukromého subjektu pronajímat pro účely základní školy svůj vlastní majetek**. O to více je zarážející, že na jednání Rady MČ Praha 10 byl nedávno předložen návrh na prodloužení nájmu VŠFS do roku 2040!

**ZŠ V Olšinách**

Situaci s kapacitou škol příliš neusnadní ani rekonstrukce objektu školy V Olšinách. Průběh rekonstrukce se totiž nejen významně prodražuje (z předpokládaných 205 mil. Kč na aktuálních 380 mil. Kč!), ale i oddaluje. Škola měla být otevřena již letos.

V průběhu rekonstrukce školy došlo k nečekanému snížení kapacity budovy školy z 360 na 250 žáků! Ani po roce od projednání  [zřizovací listiny](https://praha10.cz/vedeni-a-sprava-mc/zastupitelstvo-mc/usneseni/agenttype/view/usneseni/54760/zastupitelstvo-4-9)  Zastupitelstvem MČ Praha 10 v červnu 2023 není škola zapsána do školského rejstříku.

V [programovém prohlášení](https://praha10.cz/zivot-v-praze-10/aktualne/aktuality-z-mestske-casti/artmid/8652/praha-10-ma-programove-prohlaseni-pro-volebni-obdobi-2022%E2%80%932026?articleid=3798)  současné Rady MČ Praha 10 pro toto volební období a zejména  [v Koncepci rodinné politiky MČ Praha 10 pro období 2024 – 2030](https://praha10.cz/zivot-v-praze-10/socialni-oblast-a-zdravotni-sluzby/koncepce-rodinne-politiky)  deklarovaný slib o zajištění kapacit pro nastupující silné ročníky zůstává bohužel jen a pouze na papíře.

#### Nová výstavba s dopady na školskou infrastrukturu

V [demografické studii](https://praha10.cz/Portals/0/106_zverejnene_zadosti/2024/%C4%8Cerven/P10_226746_2024_Priloha_c_1.pdf?ver=2024-06-18-133845-820)  aktualizované v lednu 2024 se na str. 59 v kapitole „Plánování kapacity ZŠ počty kmenových tříd“ uvádí, že pokud by třídu tvořilo v průměru 24 žáků na prvním i druhém stupni, základní školy v MČ Praha 10 by podle střední varianty měly v následujících letech otevřít až 343 kmenových tříd, což je  **o 32 tříd více než nyní**. Do tohoto počtu nejsou zahrnuty přípravné třídy. Do celkového počtu tříd je proto třeba započítat ještě 5-6 přípravných tříd.

![](https://pirati10.cz/wp-content/uploads/2024/06/Demograf02.jpg)

Výše uvedenou prognózu ovšem může ovlivnit intenzita bytové výstavby, např.  [aktuálně v Malešicích](https://www.seznamzpravy.cz/clanek/ekonomika-byznys-reality-skanska-predstavila-svuj-nejvetsi-projekt-v-praze-postavi-vice-nez-tisic-bytu-253727). Na str. 66 demografické studie je v tabulce uveden odhad počtu nárůstu obyvatel v Praze 10 při rozličných intenzitách nové výstavby (výstavba o rozsahu 12 000 BJ, vygeneruje cca 26 000 obyvatel):

![](https://pirati10.cz/wp-content/uploads/2024/06/Demograf01.jpg)

#### Školství v Praze 10 jako Popelka

V [Koncepci rozvoje školství MČ Praha 10](https://praha10.cz/Portals/0/Koncepce-SKOLSTVI-MCP10_1.pdf)  na období 2020 – 2025 se slibuje vytvoření střednědobého plánu oprav, který umožní synergii při nejrůznějších opravách a investicích do školních budov, což zamezí zbytečným nákladům i zvýšenému stresu pracovníků škol. Je proto nemile zarážející, že na pirátský zájem o předložení předmětného střednědobého plánu oprav přišla odpověď, že „_neexistuje žádný návrh, natož aktuální podoba střednědobého plánu oprav_.“

V kontrastu s tímto konstatováním se jeví skutečnost, že v mezi hrozbami aktuální  [SWOT analyzy](https://pirati10.cz/wp-content/uploads/2024/06/SWOT-analyzy.docx) Strategického plánu udržitelného rozvoje MČ Praha 10 pro období 2020-2030 pro tematickou oblast Vzdělávání a výchova je vedle nedostatečné kapacity základních škol s ohledem na demografický vývoj uveden právě technický stav objektů řady škol.

Názorným příkladem podfinancování desítkové školské infrastruktury je uzavření MŠ Hradešínská ke konci letošního školního roku. Z důvodu havárie musel být nedávno omezen provoz MŠ Dvouletky.

V minulém volebním období byly investice do školské infrastruktury prioritou. Byly připravovány podklady pro přístavby či nástavby u ZŠ Hostýnská, ZŠ U Roháčových kasáren, ZŠ Švehlova. Aktuálně se z uvedeného výčtu počítá s rozšířením kapacity pouze u ZŠ Hostýnská a to v menším než v původně předpokládaném rozsahu (pouze pro 300 místo 700 žáků).

Investiční priority současné Rady MČ jsou evidentně jiné, zvažuje se  [výstavba rozhledny](https://pirati10.cz/proc-chce-praha-10-v-malesickem-parku-stavet-rozhlednu/)  o výšce 30 m v Malešickém parku za 60 mil. Kč bez DPH.

#### Podpora školství není veselejší ani v neinvestičních počinech

Ještě loni figurovala v akčním plánu koncepce školství položka „Pořádání dotovaných výjezdů žáků škol“ jako opatření v zájmu rozvoje žáků ve všech oblastech, podpora rovných příležitostí a inovativního vzdělávání. V letošním akčním plánu ji již nenalezneme –  [příspěvek radnice na školy v přírodě byl zrušen](https://pirati10.cz/petice-za-obnoveni-dotaci-na-pobyty-deti-na-skolach-v-prirode-a-lyzarskych-kurzech/).

Od září 2024 rodiče zaplatí v Praze 10  [více za školku či družinu](https://www.lidovky.cz/domov/skola-skolka-druzina-zdrazovani-stovky-mesicne-skolkovne.A240419_105141_ln_domov_rkj). Desítková radnice neváhala atakovat maximálně stanovený strop, který stanovuje novela vyhlášky o předškolním a zájmovém vzdělávání. Jedná se o bezmála dvojnásobek současného poplatku, pro školy činí úhrada 1512 Kč za měsíc, v případě družin pak 756 Kč měsíčně.

Piráti budou i v druhé polovině volebního období vývoj na poli desítkového školství pečlivě sledovat a věcně připomínkovat.
