---
date: 2024-05-15
category: blog
title: 'Piráti v otevřeném dopise vyzývají desítkového starostu Valoviče ke kultivaci jednání zastupitelstva'
layout: post
author: mediální tým
image: articles/2024/2024-05-15-pirati-v-otevrenem-dopise-vyzyvaji-desitkoveho-starostu-valovice-ke-kultivaci-jednani-zastupitelstva.png
tags:
---
Vážený pane starosto Valoviči,  
Vážení členové rady městské části Praha 10,

všech svých 45 zastupitelů zvolili občané Prahy 10 se stejnou vidinou a přáním – zlepšovat každodenní život a politickou kulturu v naší městské části. Jistě se shodneme, že je naší společnou povinností jít tomuto cíli naproti.

Zasedání zastupitelstva, jako nejvyššího voleného orgánu obce, by mělo být stěžejními mezizastávkami na této cestě. Mělo by se oprostit od faktu, že povolební vyjednávání posadilo některé z nás do koaličních a jiné do opozičních lavic. Zasedání zastupitelstva musí být transparentní i důstojné.

Poslední jednání zastupitelstva v březnu se protáhlo na nestandardní délku 19 hodin čistého času, zároveň na něm došlo k zavrženíhodné konfrontaci, která by se již na zastupitelstvu opakovat neměla. Věříme, že panuje shoda napříč zastupitelstvem, že tento neutěšený stav není dlouhodobě udržitelný. Mimo jiné i proto, že mnozí zastupitelé (jak koaliční tak opoziční) musí následující den do práce.

Máme za to, že není nutné činit dramatické změny, ale stačí se porozhlédnout, jakým způsobem je s opozicí jednáno v jiných pražských zastupitelstvech. Na magistrátu je zavedeno, že do programu zastupitelstva se zařazují také opoziční body, v Praze 1 či Praze 6 je dokonce standardem, že na mimořádném zastupitelstvu vládnoucí rada podpoří opoziční program a jedná se o opozicí navrženém bodu. Opoziční kluby zastupují nemalou část obyvatel Prahy 10, a proto i jejich hlas musí být vyslyšen.

Kromě již zmíněného níže navrhujeme několik dalších bodů směřujících ke zlepšení politické kultury v Praze 10. Domníváme se, že jejich přijetí přispěje k efektivnější práci zastupitelů pro občany:

-   zastupitelstvo městské části se schází každý měsíc s výjimkou letních prázdnin (doposud jen pět jednání do roka);
-   do programu zasedání zastupitelstva se zařazují i body opozičních klubů (např. dva body na klub);
-   všichni zastupitelé dostávají rovný prostor a dodržují pravidla (řídící schůze se hlásí do diskuse, předává řízení schůze během projednávání vlastního bodu atd.);
-   zastupitelstvo zřídí výbor pro územní rozvoj, který se pravidelně veřejně schází, aby veřejnost nemusela žádat projednání kauz na jednání ZMČ;
-   zástupci opozičních zastupitelských klubů se účastní jednání rady;
-   opoziční kluby dostávají podklady na jednání rady předem, nikoli ex post;
-   v dozorčích radách firem městské části zasedá zástupce opozice;
-   radní odpovídají věcně na dotazy položené opozičními zastupiteli;
-   je akceptován vyšší počet diskusních příspěvků, než určuje Jednací řád zastupitelstva.

Pokud naše návrhy budou od příštího zastupitelstva vyslyšeny, můžeme očekávat, že jednání zastupitelstva budou klidnější, konstruktivnější a pravděpodobně také kratší.

Pane starosto, zvažte, prosím, tuto naší otevřenou výzvu, od které si slibujeme kultivaci komunální politiky v Praze 10. Jelikož předpokládáme, jak uvádíme v úvodu dopisu, že máme společný zájem a cíl, jsme připraveni se s Vámi setkat v zájmu projednání konkrétních kroků. Navrhněte, prosím, termíny jednání.

S pozdravem  
Ing. Jana Komrsková,  
Předsedkyně zastupitelského klubu Piráti Praha 10  
Náměstkyně primátora hlavního města Prahy

-   Dopis ke stažení ve formátu zde: [Otevřený dopis vedeni MC P10](https://pirati10.cz/wp-content/uploads/2024/05/Otevreny-dopis-vedeni-MC-P10.pdf).
