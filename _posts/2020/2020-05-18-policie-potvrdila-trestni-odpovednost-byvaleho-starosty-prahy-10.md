---
date: 2020-05-18
category: blog
tags: 
  - pozemky
  - trestní oznámení
  - veřejné prostory
  - Zoufalík
  - PMC Vršovice a.s.
  - Hrdlička
  - Equita
layout: post
author: 
authorId: 
title: Policie potvrdila trestní odpovědnost bývalého starosty Prahy 10
image: articles/2020/2020-05-18-bajkalska.png
---
Problematickému nákupu pozemku pod MŠ Bajkalská se věnuji již několik let. Ještě jako opoziční zastupitelka jsem podala trestní oznámení na osoby, které v tomto případu figurovaly.

O co tehdy šlo? V roce 2012, po bouřlivé diskusi v Zastupitelstvu, byl schválen nákup pozemku za částku 24 407 000 Kč. Posudek na cenu vypracovala společnost Equita (tehdy stálý dodavatel znaleckých posudků pro MČ Praha 10). O tři roky dříve, byl přitom tento pozemek oceněn na částku 6 557 300 Kč**.** Tehdejší Komise pro územní rozvoj, které předsedal radní a pozdější vlivný kmotr pražského podsvětí, Tomáš Hrdlička, nákup za zmíněných 6,5 milionu odmítla. Téměř obratem však parcelu koupila od restitučního vlastníka společnost PMC Vršovice a.s., patřící právě Tomáši Hrdličkovi. Za necelých sedm miliónů. Tato společnost jej následně, o necelé tři roky později, prodává MČ Praha 10 za čtyřnásobnou (sic!) cenu.

Jak k tomuto rapidnímu navýšení ceny došlo? Podle posudku společnosti Equita:  _„Pozemky byly oceněny za předpokladu, že jsou volné, nezastavěné dle požadavku objednavatele. Ve skutečnosti se na oceňovaných pozemcích nacházejí stavby.“_  Požadavek na tento způsob zpracování posudku vzešel přímo z úřadu MČ Praha 10, kde byl za jeho objednávku odpovědný Mgr. David Ekstein. Tehdejší vedoucí majetkoprávního oddělení a dnes jednatel společnosti BAU Plus, v té době patřící do skupiny firem, kde měl Tomáš Hrdlička vliv.

Po několikaletém vyšetřování, během něhož byla posuzována odpovědnost tehdejšího Zastupitelstva, členů Rady MČ Praha 10 i jednotlivých úředníků se bohužel nepodařilo prokázat úmyslný trestný čin většiny zainteresovaných osob. Předkladatelem návrhu na odkup pozemku, který je však plně odpovědný za jeho obsah a správnost, byl místostarosta (později starosta) Bohumil Zoufalík. Z policejního protokolu vyplývá, že:  _„Zbylí radní také shodně uvedli, že při hlasování se rozhodovali na základě informací, které prezentoval předkladatel návrhu (_Bohumil Zoufalík_). …Nikdo z radních při podání vysvětlení neuvedl, že by si všiml chybně položené otázky pro znalecké zkoumání. Všichni se odkazovali na to, že v množství materiálů, které se na daných schůzích a hlasování musí schválit, není v jejich silách číst doslova každou písemnost. V případě předmětného znaleckého posudku brali v potaz cenu, kterou znalec určil, tuto porovnali s nabídkovou cenou, kterou požadoval vlastník pozemků a vzhledem k tomu, že ceny odpovídaly, nebyl důvod toto rozporovat.“_

Ano. Přesně tak tehdy fungovalo vedení MČ Praha 10.

**Pro samotného pana Zoufalíka však z aktuálního vyšetřování Policie ČR vyplývá velmi nepříjemný závěr:  _„Samostatné jednání místostarosty Bohumila Zoufalíka, nar. XX.XX.XXXX, ve kterém má zdejší policejní orgán za prokázané, že Bohumil Zoufalík svým jednáním naplnil všechny zákonné znaky zločinu Porušení povinnosti při správě cizího majetku podle ust. § 220 odst. 1, odst. 3 tr. zákoníku a zločinu Zneužití pravomoci úřední osoby podle ust. § 329 odst.1 písm. a), odst.3 písm. b) tr. zákoníku.“_**

Dosavadní vyšetřování tak prokázalo trestní odpovědnost minimálně předkladatele návrhu, který Praze 10 způsobil škodu ve výši více než 10 miliónů korun. Možná během následného vyšetřování pan Zoufalík dokáže vysvětlit i to, z jakých prostředků rok po tomto, podle policie nezákonném jednání, zakoupil v nedalekých Pitkovicích přes 4 000 m2 orné půdy a luk za částku 4 519 890,- Kč. Dnes jsou tyto pozemky již stavebními parcelami a jejich cena se tak přibližně pětkrát zvýšila.

Velmi mě těší, že dosavadní úsilí nebylo zbytečné a Policie svým šetřením potvrdila mé původní předpoklady. Věřím, že vyšetřování odhalí nejen pozadí tohoto případu, ale odkryje i další dosud nepotvrzené skutky. Během mé prezentace tohoto případu na ZMČ v roce 2016, se tehdejší místostarosta a koaliční partner Bohumila Zoufalíka, Tomáš Pek (TOP09) vyjádřil těmito slovy: „…_už to těžko nějak napravíme. Ale to je věc jiná. My tady vyhrabáváme věci, které můžou být špatné, jsou v minulosti, nemusí být dokonalé, ale já fakt nevím, co s nimi mám dělat. …Když ten pozemek je koupený, tak já už tu koupi nezruším. Já jenom si můžu říct, hm, to je pitomé.“_ Takže nyní mohu panu Pekovi konečně odpovědět: „Právě tohle, kolego. Právě tohle jste měl udělat!“

Jana Komrsková

-   Můj článek z roku 2017 [**zde**](https://www.jana-komrskova.cz/news/bohumil-zoufalik-je-zkuseny-spekulant-s-pozemky/)
-   Stenografický záznam 11. zasedání zastupitelstva městské části Praha 10 konaného dne 17. června 2016  [**zde**](https://www.praha10.cz/Portals/0/docs/RaZ/steno/s2014-2018/steno__11_ZMC_17_6_2016.pdf?ver=2016-06-30-124212-417)
-   Náš článek k tématu ze září 2018 **[zde](https://pirati10.cz/kdyz-jde-o-deti-cena-nehraje-roli-materska-skola-bajkalska/)**
