---
layout: post
category: blog
title: >-
  Nové atrium v Domově pro seniory Vršovický zámeček
date: '2020-06-09'
author: Mediální team
image: articles/2020/2020-06-15-nove-atrium-v-domove-pro-seniory-vrsovicky-zamecek.jpg
tags:
  - Vršovický zámeček
  - domov pro seniory
---

Nápad upravit atrium Domova pro seniory Vršovický zámeček, vznikl ke konci roku 2016, nicméně k jeho realizaci nedošlo. Investiční záměr schválila až současná rada městské části v loňském roce. Naším záměrem bylo vytvořit příjemné prostředí se zákoutími, vodním prvkem, chodníčky, pergolou s posezením a brankou, kterou bychom seniorům a jejich rodinám zkrátili cestu do přilehlých Heroldových sadů.

Od vzniku myšlenky jsme postupně začali zajišťovat potřebná povolení k realizaci úprav. Jednou z prvních vlaštovek byla příprava vizualizace. Po dlouhém připomínkování a zvažování, zda je vůbec reálné takto rozsáhlý projekt realizovat, se konečně začalo pracovat. Nejprve byl zpracován projekt, byly získány schvalovací dokumenty ze strany MČ Praha 10, proběhla jednání s architekty a projektanty přestavby atria Vršovického zámečku. Po získání veškerých souhlasů a „razítek“ Rada MČ Prahy 10 záměr schválila koncem roku 2019. Samotné stavební práce začaly v době nouzového stavu, pracovníci stavební firmy ručně odstranili velkého množství zeminy, upravil se povrch, položila dlažba a usadil mobiliář. Postavilo se dřevěné zastřešené zákoutí k posezení. Celkové náklady na realizaci projektu vyšly na necelých 2,4 mil. Kč.

Atrium bylo veřejnosti slavnostně představeno a předáno do užívání 11. června. 2020 za přítomnosti radního pro sociální oblast Michala Kočího (Piráti), radní Lucie Sedmihradské (Vlasta), předsedy zdravotně sociálního výboru Mikuláše Pobudy (ODS) a vedoucího sociálního odboru. Počasí se při otevření umoudřilo, takže bylo možné se projít po nových cestičkách, posedět u fontány či si zahrát kuželky. Příjemně strávené odpoledne v atriu doprovázela hudba k poslechu i tanci. Vytvoření parkové úpravy atria významně zvyšuje kvalitu života klientů domova pro seniory. „Pro seniory z domova se jedná o mnohem důležitější počin, než se může zdát člověku zvyklému cestovat a poznávat stále nová místa. Přeji klientům Vršovického zámečku, ať si atrium plně užijí a aby jim přineslo co nejvíc příjemně strávených chvil,“ říká náš radní Michal Kočí.

O historii tzv. Zámečku více např. zde.
