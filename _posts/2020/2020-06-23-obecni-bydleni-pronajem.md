---
layout: post
category: blog
title: >-
  MČ Praha 10 upravuje pravidla pro pronájem svých bytů, fungující systém otevírá více lidem
date: '2020-06-09'
author: Mediální team
image: articles/2020/2020-06-23-obecni-bydleni-pronajem.png
tags:
  - Bydlení
  - Obecní majetek
  - Životní situace
  - Pronájem obecních bytů
  - Bydlení pro lidi
---
Městská část Praha 10 upravuje pravidla pro pronajímání svých bytů, otevírá dostupné a sociální bydlení většímu počtu svých občanů. Horní hranice příjmu, po odečtení normativních nákladů na bydlení, se u domácností posouvá na trojnásobek životního minima (namísto stávajícího 2,25 násobku). Bytové jednotky budou i nadále přidělovány na základě „bodovacího systému“, který zvýhodňuje lidi s komplexními problémy ve vážné bytové situaci. Revizi tzv. Zásad dnes schválilo Zastupitelstvo Desítky.

„_Tato klíčová a několik dalších dílčích změn vycházejí z roční praxe, kdy pronajímáme podle nových Zásad. Velmi se nám osvědčilo, že jsme původní princip náhody (losování bytů) nahradili propracovaným systémem a každou žádost posuzujeme individuálně. Úprava nám umožní poskytnout byt i rodinám s o něco větším příjmem, než je 2,25 násobek životního minima (po odečtení normativních nákladů na bydlení). Potíže s bydlením jsou totiž velmi často spojeny i s dalšími problémy, nejen existenčními z pohledu financí_,“ vysvětluje „náš“ Petr Beneš, místostarosta specializující se mj. na bytovou politiku městské části.

Právě z důvodu komplexnosti řešení jednotlivých případů se už vloni výrazně zintenzivnila kooperace s radničním sociálním odborem a externími poskytovateli sociálních služeb. Kromě toho už přes rok funguje Kontaktní centrum bydlení, které poskytlo individuální poradenství více než 670 klientům.

„_Praha 10 ukázala, že zásadní systémové změny, jež skutečně pomáhají konkrétním lidem, lze provést rychle a efektivně. Nájem v jejím obecním bytě mohou získat i ti nejzranitelnější obyvatelé, jimž je následně zajištěna pomoc sociálních pracovníků_,“ říká Matěj Hon, poradce pro ukončování bezdomovectví z Platformy pro sociální bydlení, s níž Desítka intenzivně spolupracuje od loňského ledna.

V kategoriích dostupného sociálního bydlení (pro seniory, mladé lidi, rodiny s dětmi a lidi s asistencí sociálního pracovníka) městská část za rok přidělila 84 bytů. 43 jednotek pak za tu dobu pronajala hasičům, učitelům, zdravotníkům, městským strážníkům a dalším profesím, které jsou pro fungování obce klíčové.

Dostupné a sociální bydlení i byty v zájmu obce jsou pronajímány za 140 Kč/m2/měsíc, tedy přibližně za polovinu průměrného tržního nájmu. 5 % ze svého bytového fondu nabízí městská část i lidem, kteří nespadají ani do jedné z těchto kategorií, a to za nezvýhodněný nájem. Jednotky jsou rozdělovány ve veřejné soutěži na principu aukce, která poprvé proběhla 17. června. Šest bytů bylo v průměru vydraženo za 205 Kč/m2/měsíc.

Za peníze vybrané z nájmů Desítka provádí opravy i kompletní rekonstrukce svých bytů. Za rok 2019 se jednalo o 105 jednotek, letos by měl být počet obdobný.

Více k tématu  [**zde**](https://praha10.cz/DesktopModules/EasyDNNNews/DocumentDownload.ashx?portalid=0&moduleid=4284&articleid=3208&documentid=268).
