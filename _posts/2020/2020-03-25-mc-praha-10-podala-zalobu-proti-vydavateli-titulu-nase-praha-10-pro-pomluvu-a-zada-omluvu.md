---
date: 2020-02-20
category: blog
tags: 
  - MČ Praha 10
layout: post
author: Piráti Praha 10
authorId: 
title: MČ Praha 10 podala žalobu proti vydavateli titulu „Naše Praha 10“ pro pomluvu a žádá omluvu
image: articles/2020/mc-praha-10-podala-zalobu-proti-vydavateli-titulu-nase-praha-10-pro-pomluvu-a-zada-omluvu.jpg
---
Vedení městské části Praha 10 podalo žalobu proti vydavateli titulu Naše Praha 10, společnosti Strategic Consulting s.r.o., pro pomluvu a žádá písemnou omluvu podle tiskového zákona.

Již před několika lety, v průběhu senátních voleb v roce 2016, začal plnit schránky občanů Prahy 10 anonymně vydávaný titul „Na vlastní oči“, který velmi bulvární formou přinášel čtenářům desítky smyšlených kauz a pomluv, namířených proti tehdejším opozičním zastupitelům z řad Koalice Vlasta a České pirátské strany. V následujících letech se tento titul objevil ještě v několika vlnách, kdy se postupně transformoval do oficiálního titulu Strany přímé demokracie Tomio Okamury (SPD). K jeho autorství se přihlásil jistý Michal Klement a především jeho strýc, Jan Čížek, majitel a jednatel žalované společnosti Strategic Consulting a současně i místopředseda pražské SPD.

Žalovaná společnost již mnoho let vydává pro téměř čtyři desítky obcí a městských částí reklamní tituly. V případě Desítky se jedná o tiskovinu Naše Praha 10, který vyvolává dojem, že se jedná o oficiální periodikum městské části. Přitom jde o čistě komerční projekt, ve kterém donedávna vycházel plně placený obsah zadávaný předchozími koalicemi. Během několika posledních měsíců zde čtenáři pravidelně nacházejí dvoustranu věnovanou smyšleným pomluvám současného vedení MČ Praha 10, která obsahově plně navazuje na nechvalně známý titul Na vlastní oči strany SPD. Vydavatel Jan Čížek si je plně vědom nedostatků současné justice, kdy se soudní řízení táhnou i několik let a případná výše trestů je i v případě prokázané pomluvy směšná. MČ Praha 10 není jediným subjektem, který přistoupil k žalobě se společností Strategic Consulting.

Všechny jím šířené pomluvy a lži jsou dobře promyšlené a čtenář je dostane předložené jako nezpochybnitelný fakt. Čtenářům byla například poskytnuta fotokopie faktury za nákup notebooku v hodnotě 136 tisíc korun včetně DPH. Záměrně však není uveřejněna příloha téže faktury, kde je v částce 136 tisíc korun rozepsán nákup nikoliv jednoho, ale celkem šesti počítačů včetně příslušenství. V jiném textu je domnělá rozhazovačnost současného vedení radnice demonstrována na částce za vánoční večírek, která přesáhla šest set tisíc korun. Ovšem už nikde není zmíněno, že tento večírek vůbec nepořádala radnice, ale zaměstnanecké odbory a nebyl hrazen z rozpočtu městské části, ale ze zaměstnaneckého fondu, který není součástí rozpočtu MČ.

Takto je možné pokračovat i u dalších článků v obsahu novin Naše Praha 10, které jsou věnovány kritice současného vedení MČ Praha 10.

„Dlouho jsme zvažovali, zda na tyto pomluvy reagovat a zda přistoupit k podání žaloby, která má však v dnešním soudním systému především symbolický charakter. Jedná se však o opravdu intenzivní a dlouhodobou pomlouvačnou kampaň a domníváme se, že občané Prahy 10 mají plné právo na informace. Z tohoto důvodu se na internetových stránkách MČ Praha 10 [https://www.praha10.cz/uvadimenapravoumiru](https://www.praha10.cz/uvadimenapravoumiru), ale i v obsahu našeho tištěného titulu Praha 10 zveřejňujeme své vyjádření k publikovaným lžím, a především postupně poskytneme plné znění předmětných smluv, faktur a objednávek tak, aby si každý, kdo má zájem, mohl posoudit skutečnost. Problémem dnešní společnosti je především nedostatek času a zkratkovitost, s kterou jsou informace vnímány, bez snahy o jejich ověření a vyhodnocení. Na pomluvy ze strany SPD jsem osobně dlouhodobě zvyklá, ale takto neférový a podlý politický boj je za hranou veškeré slušnosti “, uvedla k podané žalobě první místostarostka MČ Praha 10, Jana Komrsková (Piráti).

O zkreslování skutečností panem Čížkem jsme již dříve psali [zde](https://pirati10.cz/na-facebooku-se-siri-manipulativni-video-sefa-prazske-kampane-spd-o-koalici-na-praze-10/).
