---
layout: post
category: blog
title: >-
  Praha 10 v létě otevře Horský hotel veřejnosti. Občané Desítky a zaměstnanci
  IZS budou mít pobyty za zvýhodněných podmínek
date: '2020-05-14 12:00am'
author: Mediální team
image: posts/hh00-1160x700.jpg
tags: |-
  Horský hotel
  Černá hora
  Jánské Lázně
  školy v přírodě
  lyžařské kurzy
  cestování
  turismus
---
**Městská část Praha 10 mimořádně otevírá Horský hotel veřejnosti. Ubytovací kapacitu na Černé hoře v Janských Lázních běžně využívají základní školy zřizované městskou částí pro pořádání škol v přírodě a lyžařských kurzů. Od 6. června však bude hotel výjimečně k dispozici široké veřejnosti, obyvatelům Desítky pak za zvýhodněné ceny. Radnice tímto opatřením podporuje zejména rodiny s dětmi, které budou letos mít vinou koronavirové krize jen omezené možnosti cestování, a tudíž i možnosti, kde strávit dovolenou.**

Týdenní turnusy budou na Horském hotelu zahájeny 6. června. V červnu proběhnou tři, dalších šest pak od druhé poloviny července do konce srpna. Až na období 20. – 25. července se bude jednat vždy o pobyty na sedm nocí. Cena za jednu noc s polopenzí bude pro dospělé 650 korun (500 pro občany Prahy 10), děti od 3 do 10 let zaplatí 450 korun („desítkové“ 400), pro mladší bude dovolená zcela zdarma. Zaměstnanci složek Integrovaného záchranného systému a jejich rodinní příslušníci pak budou moci uplatnit padesátiprocentní slevu z nezlevněné částky.

_„Pandemie koronaviru nám všem zkomplikovala běžný život prakticky bez rozdílu. Zahraniční dovolené zatím nejsou reálně možné, a letos v létě tomu s největší pravděpodobností nebude jinak. Po těch tuzemských jistě vzroste poptávka, a nebude jednoduché najít volné kapacity_,“ vysvětluje místostarostka Jana Komrsková důvody otevření hotelu veřejnosti. „_Chceme podpořit zejména rodiče z naší městské části, kteří se svými dětmi museli strávit několik týdnů doma, bez možnosti relaxace v jiném prostředí, a zároveň určitým způsobem poděkovat těm, kteří byli a stále jsou v ´první linii´_,“ doplňuje Jana Komrsková.

Městská část při plánování svého kroku myslela i na žáky druhého stupně. Ti budou ještě v červnu absolvovat dálkovou výuku: v hotelu jsou pro ně připraveny tři učebny s Wi-Fi připojením. Bohaté sportovní vyžití nabízí multifunkční hřiště a vnitřní tělocvična. Rekreanti si rovněž mohou zahrát stolní fotbal nebo ping pong. To vše na samém vrcholu Černé hory, přímo ve skiareálu Černá hora – Janské Lázně, 200 m od horní stanice lanové dráhy Černohorský expres.

Termíny jednotlivých turnusů jsou vypsány na webu  [Horského hotelu](https://www.hhdesitka.cz/pro-verejnost), přihlašovací formulář najdou občané  [zde](https://docs.google.com/forms/d/1I919OIhNnd3ucsXm9t4zxqIccsqKP4c1L5zkpox7-pE/viewform?edit_requested=true).

Ještě relativně nedávno, v uplynulých volebních obdobích, byl Horský hotel spojován s prapodivnými praktikami, např.:  [zde](https://www.jana-komrskova.cz/fotogalerie/horsky-hotel/)  či  [zde](https://www.youtube.com/watch?v=80s_EPx3_z0). Od loňského roku nabralo jeho spravování diametrálně jiný kurz. A ten držíme ….
