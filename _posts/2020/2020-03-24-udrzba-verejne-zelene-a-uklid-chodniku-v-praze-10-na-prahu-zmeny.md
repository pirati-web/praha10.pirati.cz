---
date: 2020-03-24
category: blog
tags: 
  - MČ PRAHA 10
  - Veřejné finance
  - Veřejné prostory
  - Životní prostředí
layout: post
author: 
authorId: 
title: Údržba veřejné zeleně a úklid chodníků v Praze 10 „na prahu změny“
image: articles/2020/2020-03-24-udrzba-verejne-zelene-a-uklid-chodniku-v-praze-10-na-prahu-zmeny.jpg
---
V posledních týdnech svazuje nejen Prahu 10, ale celou zemi epidemie koronaviru. Přesto se život na Desítce zcela nezastavil a vedení radnice pokračuje ve své práci. Jen porady a jednání se z velké části odehrávají v podobě videokonferencí a sdílených hovorů.

Jedním z našich úkolů bylo dokončení výběrového řízení na dodavatele [údržby zeleně](https://www.tenderarena.cz/profil/zakazka/detail.jsf?id=270070) a [úklidu chodníků](https://www.tenderarena.cz/profil/zakazka/detail.jsf?id=270152). **Jedná se o největší zakázku Prahy 10 posledních let, jejíž hodnota byla na základě standardizovaných cen předběžně stanovena na cca 300 miliónů korun.** Ty jsou rozloženy do následujících čtyř let. Soutěž byla předchozími vedeními městské části několikrát vyhlášena, ale nikdy nebyla vůle dotáhnout jí do konce. Dosud tak veškeré tyto činnosti vykonával dodavatel vysoutěžený již v roce 2004 (sic!) na základě dodatků stávající smlouvy. Původně jediná zakázka byla rozdělena do tří logických okruhů, které se soutěžily samostatně. Nejen samotný finanční objem, ale především snaha o nalezení skutečně kvalitního poskytovatele služeb, byly důvodem dlouhého výběru a mnoha konzultací expertních skupin a odborníků na danou problematiku.

Po více než 15 letech se nám nyní podařilo vybrat nové dodavatele. Pozitivním a současně překvapivým výsledkem tohoto tendru je skutečnost, že **nabídková cena za soubor tří zakázek na [údržbu zeleně](https://www.tenderarena.cz/profil/zakazka/detail.jsf?id=270070) je o téměř o 20 miliónů nižší, než dosud platné smlouvy,** přestože obecné ceny výkonů v této oblasti na trhu výrazně vzrostly. „Mám radost, že se nám s kolegy po letech povedlo vybrat nové dodavatele správy zeleně a úklidu chodníků. Věřím, že občané Desítky si sami v nejbližší době všimnou pozitivních změn,“ říká naše první místostarostka Jana Komrsková.

Podařilo se nám tak dořešit další z restů předchozích vedení radnice, kterým se do této obří zakázky z nějakých důvodů nechtělo sahat a současně opět uspořit výrazné finanční prostředky. Příslušné smlouvy budou zveřejněny v nejbližších dnech.
