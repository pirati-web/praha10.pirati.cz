---
date: 2020-02-24
category: blog
tags: 
  - Nulová tolerance hazardu
  - Hazard 
  - Sociální služby a prevence
  - Bezpečnost
layout: post
author: 
authorId: 
title: MČ Praha 10 chce na svém území nulovou toleranci hazardu
image: articles/2020/2020-02-24-nulova-tolerance-hazardu.jpg
---
Městská část Praha 10 nechce na svém území ani jedno místo pro provozování hazardních her ve smyslu zákona č. 186/2016 Sb., o hazardních hrách. Napsala to magistrátu ve vyjádření k návrhu obecně závazné vyhlášky. Vedení Desítky tak trvá na svém prohlášení z června loňského roku, ve kterém vnímá hazard za společensky velmi nebezpečný fenomén.

*„Provozování hazardních her považujeme za velmi problematické, protože v jeho důsledku narůstá množství negativních jevů. Závislost na hazardních hrách v mnoha případech vede ke značným sociálním problémům hráčů, nezřídka i ke kriminalitě. Vítáme proto záměr hlavního města Prahy o nové nastavení vyhlášky a oceňujeme zejména otevřený přístup radní Hany Kordové Marvanové, která usiluje o co největší zapojení městských části do přípravy obecně závazné vyhlášky,“* říká Michal Kočí, radní pro sociální a zdravotní oblast, bezpečnost a hazard.

Patologické hráčství řadí Světová zdravotnická organizace mezi nemoci (tzv. nutkavé a impulzivní poruchy) a na základě dlouhodobých výzkumů se odhaduje, že se v Česku nachází v kategorii problémových hráčů až 350 tisíc lidí, tedy pět procent obyvatel, již hrají v nějaké pravidelné frekvenci.

*„Gamblerstvím jsou dotčeny také veřejné zájmy městské části, která má povinnost pečovat o všestranný rozvoj svého území a o potřeby svých občanů. Důsledky patologického hráčství přitom dopadají na celé okolí hráčů, mohou vést k narušení sociálních, pracovních, materiálních a rodinných hodnot a k zadluženosti,“* vypočítává Michal Kočí. *„V okolí provozoven hazardních her může také docházet ke koncentraci z bezpečnostního hlediska problémových osob,“* doplňuje.

Národní monitorovací středisko pro drogy a závislosti při Úřadu vlády pak poukazuje na konkrétní negativní *„bezpečnostní rizika“* související s gamblerstvím: hraní příjemců sociálních dávek, násilná trestná činnost, majetková kriminalita či nadměrná konzumace drog. *„Na lehkou váhu nelze brát ani působení na mladistvé, kteří mohou být strháváni k hráčství,“* uvádí radní Kočí. 

MČ Praha 10 usiluje o přísnější regulaci hazardu na svém území dlouhodobě. Od roku 2007 došlo k redukci míst, na kterých je možné provozovat hazardní hry, ze 140 na 14.

O našem úsilí o nulovou toleranci hazardu již v uplynulém volebním období, tedy z pozice občanů a opozičních zastupitelů, jsme dříve psali zde.
