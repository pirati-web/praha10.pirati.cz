---
layout: post
category: blog
title: Klientům desítkových domovů seniorů zpříjemní svátky virtuální realita
date: '2020-12-22'
author: Michal Kočí
image: articles/2020/2020-12-22-klientum-desitkovych-domovou-senioru-zprijemni-svatky-virtualni-realita.jpg
tags:
  - Sociální oblast
comments: true
---

**V oblíbené metropoli, na pláži, v přírodě nebo třeba v kraji svého dětství. I tak mohou trávit Vánoce senioři na Desítce. Unikátní zážitky jim nově zprostředkovávají 3D brýle, které je přenesou do virtuální reality. Prostředek k odreagování a zlepšení nálady, jenž má blahodárný vliv na psychiku lidí silně zasažených koronavirovou pandemií, získalo Centrum** **sociální a ošetřovatelské pomoci v Praze 10 (CSOP). To je příspěvkovou organizací městské části a provozuje tři domovy pro seniory.**

Senior Pack je nový aktivizační program a CSOP v Praze 10 ho dostalo darem od společnosti Chemoprojekt z desítkových Strašnic. „_Efekt je nad očekávání dobrý. Naši klienti mohou pociťovat určitou míru sociální izolace i za normálních podmínek. V současné tísnivé situaci se navíc všechno ještě násobí, zvlášť u seniorů upoutaných na vozík nebo lůžko. I ti však mají najednou možnost ´cestovat´. Virtuální zážitky spolu pak všichni čile rozebírají a diskutují o tom, kam se vydat příště. Takže se nenásilně rozvíjí komunikace, a v některých případech i zlepšuje proces socializace_,“ popisuje Eva Lexová, pověřená řízením CSOP.

Techniku, jak si navolit některou z deseti aplikací virtuálních brýlí, buď zvládají senioři sami, nebo jim pomohou zaměstnanci domovů. „_Také pracovníci si novou aktivitu pochvalují. Na základě zlepšené nálady našich klientů, i z vlastní zkušenosti_,“ usmívá se Eva Lexová.

„_Klienti domovů si letos procházejí opravdu velmi těžkým obdobím plným strachu o vlastní zdraví a zdraví těch nejbližších. Na Vánoce na ně navíc tradičně doléhá stesk a smutek z odloučení. Na práci s moderními technologiemi jsme si v letošním roce museli zvyknout všichni. Děti a rodiče fungují v rámci distanční výuky a jsem moc rád, že ani naši senioři nezůstávají stranou zájmu, a mohou si svátky takto zpestřit. Zároveň ale práci s aktivizací seniorů prostřednictvím virtuální reality beru jako zajímavý podnět obecně z hlediska sociální práce_,“ říká radní MČ Praha 10 pro sociální oblast a zdravotnictví Michal Kočí.

Více o Senior Packu  [zde](https://budejcka.drbna.cz/zpravy/spolecnost/29563-netradicni-darek-pro-seniory.html).
