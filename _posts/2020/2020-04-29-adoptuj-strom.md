---
date: 2020-04-29
category: blog
tags: 
  - Zelený strom
  - Ekologie
  - MČ Praha 10
  - Veřejné prostory
  - Žitovní prostředí
layout: post
author: 
authorId: 
title: MČ Praha 10 spouští nový projekt, kterým hodlá podpořit ochranu zelených ploch na svém území.
image: articles/2020/2020-04-29-adoptuj-strom.jpg
---
**MČ Praha 10 spouští nový projekt, kterým hodlá podpořit ochranu zelených ploch na svém území.
Občané Desítky si mohou od 1. května „adoptovat“ svůj vlastní strom, a následně dohlížet na jeho dobrou kondici: zalévat ho v době sucha či upozornit na případné poškození. K „adopci“ konkrétního stromku se lze hlásit na speciálně zřízeném emailu <stromy@praha10.cz>, jehož prostřednictvím radnice lidem poskytne veškeré potřebné informace.**

Celým projektem chce městská část své obyvatele motivovat k sounáležitosti se svým okolím, ochraně zeleně a celkovému zušlechťování veřejného prostoru. Je založen na bázi dobrovolnosti, „adoptivní rodiče“ si mohou vybrat mladou výsadbu i vzrostlou dřevinu. Nebudou přitom přebírat odpovědnost za její stav a údržbu, ta i nadále zůstane na vlastníkovi, na jehož pozemku strom roste.

„V neustále se rozrůstajících velkoměstech je každé zelené místo vyvažováno zlatem. Stromy i rostliny jsou totiž stále více zatěžovány okolním prostředím a v poslední době i zhoršujícím se suchem. Jsme rozhodnuti ty naše maximálně chránit, aby lidem dál zpříjemňovaly pobyt ve městě. Snižují prašnost, ochlazují vzduch a zlepšují jeho kvalitu, ale také poskytují útočiště pro mnoho živočišných druhů. Je to záležitost nás všech, proto budeme rádi, když nám naši spoluobčané s péčí o stromy pomohou,“ vysvětluje důvody vyhlášení programu místostarostka Prahy 10 Jana Komrsková (Piráti).

Desítka je ve výsadbě stromů dlouhodobě velice aktivní. Velmi úspěšný je například projekt [Stromy za narozené děti](https://verejneprostory.cz/aktivity-a-verejne-prostory/menime-verejne-prostory/stromy-za-narozene-deti.aspx), díky kterému bylo během 12 let vysazeno přes 4 500 nových stromů. Samozřejmostí je následná péče, kontrola, údržba a v případě nutnosti i náhrada uhynulých kusů.
