---
layout: post
category: blog
title: MČ Praha 10 bude příští rok po více než 10 letech bez rozpočtového provizoria!
date: '2019-12-17 10:24am'
author: Mediální team
image: posts/prijmyvydaje2020_iii.png
tags: Rozpočet na rok 2020
---

**MČ Praha 10 má rozpočet na rok 2020. Spolu s plánem zdaňované činnosti ho na svém včerejším zasedání schválilo Zastupitelstvo městské části. Radnice sníží běžné výdaje, třetinu prostředků bude investovat. Díky brzké přípravě materiálu nebude muset Desítka hospodařit několik týdnů či měsíců v rozpočtovém provizoriu, tak jako v uplynulých deseti letech.**

Očekávané příjmy budou v příštím roce 769 mil. Kč, navrhované výdaje 1,1 mld. Kč, schodek tedy činí 335 mil. Kč. Návrh rozpočtu je ve srovnání s minulými lety velmi úsporný. Díky výraznému poklesu běžných výdajů (o 49 mil. Kč, tj. 6 %) se podařilo udržet podíl investic na 30 % celkových výdajů. V příštím roce budou dokončeny první etapa rekonstrukce polikliniky Malešice či stavba nízkoprahového zařízení pro děti a mládež u Botiče. Současně bude zahájena dlouho očekávaná novostavba MŠ Bajkalská.

Plán zdaňované činnosti očekává výnosy 558 mil. Kč a náklady 482 mil. Kč, z nichž 184 mil. Kč je určeno na správu svěřeného majetku. Prioritou jsou investice do oprav a rekonstrukcí školních budov, kde má MČ Praha 10 letitý dluh. Proto na ně bude zcela využito 70 milionů, které radnice v příštím roce vybere navíc na dani z nemovitých věcí

Návrh rozpočtu byl projednáván v příslušných výborech, primárně finančním. Jeho listopadové zasedání bylo otevřené veřejnosti a radnice z něj pořizovala poprvé ve své historii online přenos. Rozpočet vznikal maximálně transparentně, o jeho podobě měli průběžné informace – a mohli se k němu vyjádřit – jak opoziční zastupitelé, tak občané.

Návrh rozpočtu najdete  [zde](https://www.praha10.cz/navrh-rozpoctu-2020).
