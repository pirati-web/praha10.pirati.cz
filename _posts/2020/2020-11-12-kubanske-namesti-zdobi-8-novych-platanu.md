---
layout: post
category: blog
title: Kubánské náměstí zdobí 8 nových platanů
date: '2020-11-12'
author: Michal Kočí
image: articles/2020/2020-11-12-kubanske-namesti-zdobi-8-novych-platanu.jpg
tags:
  - sázíme stromy
  - Na Prahu Změny  
comments: true
---


MČ Praha 10 vysadila na Kubánské náměstí osm nových platanů javorolistých. Výsadba je součástí dlouhodobé strategie Desítky, která systematicky rozšiřuje počet stromů na svém území. Dřeviny zkrášlují veřejný prostor a zároveň v něm mají nezastupitelnou roli i s ohledem na měnící se klimatické podmínky.

Kubáň byla pro aktuální výsadbu zvolena i na základě zkušeností a poznatků  [spolku Archetyp](https://www.farmarsketrziste.cz/), jenž zde provozuje farmářské tržiště. „_Pro výsadbu do zpevněné plochy byly vybrány platany. Ty, coby okrasné dřeviny, výrazně zvýší estetickou kvalitu tohoto prostoru, a zároveň budou obrovským přínosem hlavně v letních měsících, kdy se naplno projeví jejich termoregulační funkce_,“ říká Jana Komrsková, pirátská místostarostka s gescí životního prostředí. „_Chtěla bych moc poděkovat provozovateli, který s podnětem přišel_,“ doplňuje místostarostka.

Péče o stromy a zeleň je v oblasti životního prostředí velkou prioritou Desítky. Pravidelná výsadba probíhá ve veřejných prostorech napříč jejím územím dlouhodobě. Zásadní je v tomto kontextu projekt stromů za narozené děti, v rámci nějž bylo za více než dekádu už zasazeno 4 500 nových dřevin. Stromy jsou také postupně doplňovány o zasakovací vaky k lepší distribuci vody v suchém období.

„_Zároveň se nám v posledním období daří získávat finanční prostředky z dotačních zdrojů hl. m. Prahy i Evropské unie. Příkladem je připravovaná realizace mobilní zeleně v ulici V Olšinách, kde s ohledem na vedení inženýrských sítí není jinak výsadba stromů možná. Spolupracujeme také s Technickou správou komunikací hl. m. Prahy na obnově a ideálně i rozšiřování uličních stromořadí_,“ popisuje Jana Komrsková.
