---
layout: post
category: blog
title: >-
  MČ Praha 10 navýšila podporu pro děti se zdravotním postižením, rozdělí mezi ně přes půl milionu korun
date: '2020-06-09'
author: Mediální team
image: articles/2020/2020-06-09-mc-praha-10-navysila-podporu-pro-deti-se-zdravotnim-postizenim-rozdeli-mezi-ne-pres-pul-milionu-korun.jpg
tags: |-
  Horský hotel
  Černá hora
  Jánské Lázně
  školy v přírodě
  lyžařské kurzy
  cestování
  turismus
---
**Rodiny dětí s těžkým zdravotním postižením dostanou letos od radnice vyšší finanční podporu.**

Rada městské části schválila zvýšení finanční výpomoci za první pololetí tohoto školního roku pro pětadvacet dětí. Ty, které navštěvují speciální školy, mají nárok na dvojnásobnou částku oproti minulosti (20 tisíc korun namísto 10), v případě standardních škol se jedná o 25 tisíc (dříve 22.500). Celkově Desítka mezi tyto své školáky rozdělí 510 tisíc korun.

Podpora je určena dětem, které jsou držiteli platného průkazu osoby se zdravotním postižením ZTP/P, plní školní docházku denní formou a mají trvalé bydliště na území MČ Praha 10.

„_Péče o děti se zdravotním postižením je psychicky, fyzicky i finančně velmi náročná. Možnost navštěvovat školy výrazně pomáhá jak dětem, které se tak integrují do běžného života, tak pečujícím osobám, jimž dává příležitost si trochu odpočinout. Současně však s sebou pobyt dítěte se zdravotním postižením ve školském zařízení přináší zvýšené náklady, přičemž ne všechny jsou pokryty ze systému státem poskytovaných prostředků. Právě část těchto nákladů našim rodinám kompenzujeme_,“ vysvětluje Michal Kočí, radní pro sociální, zdravotní oblast a bezpečnost.

„_Adresnou pomoc považuji za klíčový nástroj sociální politiky na komunální úrovni. Snažíme se systémově doplňovat stát, a to jak v případě finanční výpomoci, tak poradenských služeb,“_  říká radní Kočí.

Podporu dětem s těžkým zdravotním postižením poskytuje desátá městská část od roku 2004, částka se letos od té doby poprvé navyšuje.

Bližší informace o poskytnutí dotace  [zde](https://socialniportal.praha10.cz/socialni-a-zdravotni-oblast/oblast-socialni/projekty-mc-v-socialni-oblasti/financni-dary-pro-deti-s-tezkym-zdravotnim-postizenim.aspx).
