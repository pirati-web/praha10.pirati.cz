---
date: 2020-01-10
category: blog
tags: 
  - Životní prostředí
layout: post
author: 
authorId: 
title: '“Sešlápni to!“, nabádá MČ Praha 10 občany v nové kampani'
image: articles/2020/2020-03-25-seslapni-to-nabada-mc-praha-10-obcany-v-nove-kampani.png
---

**Minimalizujte množství odpadu. A toho, který vyprodukujete, se zbavte maximálně efektivně. MČ Praha 10 nabádá své občany k odpovědnému přístupu: zapojila se do kampaně místní svozové společnosti AVE a prezentuje vlastní desatero. Už vloni se** **připojila k iniciativě Ministerstva životního prostředí (MŽP) za snížení spotřeby jednorázového plastového nádobí a obalů****.**

Na desítkách míst Prahy 10 mohou občané nově narazit na vizuály, které dávají tipy, jak může každý z nás omezit množství odpadu, zejména jednorázových plastů (desatero), a zároveň je upozorňují, že sešlápnutím PET lahví a kartonů při jejich vyhazování do tříděného odpadu se ušetří až 2/3 objemu popelnic (kampaň AVE Tak sešlápni, má to smysl). Radnice plakáty umístila na šedesáti lavičkách na různých místech městské části. Osvětovou akci bude propagovat i na dalších „reklamních plochách“ a šířit prostřednictvím vlastních komunikačních kanálů včetně sociálních sítí.

„_Denně mi občané hlásí přeplněné kontejnery na tříděný odpad a nepořádek v jejich okolí. Často je to způsobené právě neefektivní likvidací papíru a plastů, které se do separačních nádob nevejdou jen proto, že je nikdo nesešlápl. Společnou kampaní se snažíme na tento problém upozornit. Sešlápnout plastovou láhev nebo papírovou krabici dokáže každý_**,“**  říká Jana Komrsková (Piráti), místostarostka MČ Praha 10, která má v gesci mj. životní prostředí.

Desítka se vloni v srpnu zapojila do kampaně MŽP #dostbyloplastu. Rada MČ schválila seznam opatření na omezení používání plastů a produkce zbytečného odpadu, které se týkají provozu radnice, farmářských trhů či akcí, jež městská část pořádá nebo je podporuje ze svých dotačních programů.

Svým občanům pak v desateru doporučuje nekupovat balenou vodu, ale využívat stejně kvalitní kohoutkovou, pořídit si opakovaně použitelný kelímek nebo nahradit jednorázové papírové utěrky a kapesníky těmi látkovými.

Zprávu o připojení MČ Praha 10 k iniciativě MŽP #dostbyloplastu najdete  [zde.](https://www.praha10.cz/urad-mc/tiskove-zpravy-a-aktuality/artmid/4284/praha-10-snizuje-spotrebu-jednorazoveho-plastoveho-nadobi-a-obalu?articleid=2898)

Info o kampani „Tak sešlápni, má to smysl“, je  [zde](https://www.ave.cz/cs/o-spolecnosti/novinky/seslapnuti-ma-smysl-ave-cz-podporuje-v-kampani-efektivni-recyklaci-odpadu-1).
