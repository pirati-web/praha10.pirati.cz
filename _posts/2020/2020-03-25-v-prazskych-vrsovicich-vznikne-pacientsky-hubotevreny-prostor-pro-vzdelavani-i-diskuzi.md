---
date: 2020-01-10
category: blog
tags: 
  - Zdravotnictví
layout: post
author: 
authorId: 
title: V pražských Vršovicích vznikne Pacientský hub, otevřený prostor pro vzdělávání i diskuzi
image: articles/2020/2020-03-25-v-prazskych-vrsovicich-vznikne-pacientsky-hubotevreny-prostor-pro-vzdelavani-i-diskuzi.jpg
---
**Zástupci Ministerstva zdravotnictví ČR a MČ Praha 10 se dohodli na spolupráci při realizaci projektu Pacientský hub. Prostřednictvím seminářů, setkávání se s odborníky, osvěty ve zdravotní oblasti, ale i neformálních akcí bude hub poskytovat zázemí pro rozvoj a vzdělávání občanské společnosti ve zdravotnictví. Městská část Praha 10 tuto myšlenku velmi významně podpořila a v souvislosti s rekonstrukcí své budovy U Vršovického nádraží č. p. 30/30 nabídla Ministerstvu zdravotnictví část těchto prostor. Ministr zdravotnictví Adam Vojtěch a radní pro oblast sociální a zdravotní městské části Praha 10 Michal Kočí stvrdili budoucí spolupráci podpisem memoranda.**

_„Vytvořením místa pro vzdělávání napomůžeme zvýšit informovanost pacientů, jejich právní povědomí a znalost jejich práv a povinností tak, aby mohli hrát aktivní roli v péči o své zdraví. Pacientský hub ve Vršovicích bude živé místo sloužící pacientům a pacientským organizacím k práci i potkávání se. Děkuji zástupcům městské části Praha 10 za poskytnutí části budovy pro tento účel,“_ uvedl Adam Vojtěch.

Pacientský hub je projektem Ministerstva zdravotnictví, který bude podpořen z Programu Zdraví financovaného z Fondů EHP a Norska po dobu čtyř let. Jeho cílem je posílení a profesionalizace pacientských organizací tak, aby mohly stabilně poskytovat nenahraditelné služby svým členům  – pacientům a aby byly v oblasti zdravotnictví schopni účastnit se procesů a přinášet podněty a zpětnou vazbu přímo od samotných uživatelů péče.

Unikátní prostor hubu bude otevřen pacientům, členům pacientských organizací, ale i veřejnosti v září 2020. Bezbariérový a technicky vybavený prostor bude sloužit pro vzdělávání, sdílení  know-how a zkušeností, ale také jako pracovní zázemí pro pacienty a pacientské organizace. Na programu budou například diskuze s lékaři a zástupci státní správy, setkávání pacientů a mediků nebo vzdělávací semináře, konference a další osvětové akce.

_„Každý počin, který přinese našim občanům pomoc ve složitých životních situacích či možnost dalšího vzdělávání, vnímám velmi pozitivně. Vzhledem k postupnému stárnutí populace či stoupajícímu výskytu civilizačních nemocí a s tím spojeným častějším využíváním zdravotní péče, považuji tento ojedinělý počin Ministerstva zdravotnictví za velmi smysluplný. Předpokládám, že Pacientský hub bude velmi aktivně využíván. Uvítám, pokud Pacientský hub vedle spolupráce s radnicí nalezne rovněž prostor pro spolupráci s Vinohradskou nemocnicí, která je významným zdravotnickým zařízením na území Prahy 10,“_ komentuje spolupráci s ministerstvem radní Michal Kočí.

Pacientské organizace sdružují lidi žijící s onemocněním či zdravotním postižením a jsou také nejdůležitějším reprezentantem zájmů pacientů v systému zdravotní péče. Organizace působící v hubu budou vykonávat činnost a organizovat akce pro osoby s chronickým i jinak vážným onemocněním, ale rovněž i významně působit v oblasti osvěty a prevence pro širokou veřejnost. Pacienti se tak budou moci lépe orientovat v systému zdravotní péče a získají informace o novinkách ve zdravotnictví. Odborná i laická veřejnost se dozví o problémech, které řeší pacienti nebo blízcí. Hub počítá také s preventivními programy a kulturními akcemi. Součástí bude i webový portál zahrnující vzdělávací obsah a videozáznamy z akcí, které se budou v hubu konat a které tak budou dostupné všem.

Ministerstvo zdravotnictví pacientské organizace velmi podporuje. Dnes jsou již neodmyslitelným aktérem při sestavování všech významných reforem a legislativních návrhů. V roce 2017 byla zřízena Pacientská rada ministra zdravotnictví, jejímž hlavním cílem je zprostředkování hlasu pacientů na ministerstvu a jejich zastoupení jako aktérů zdravotní politiky v jednáních, která se týkají jejich práv.
